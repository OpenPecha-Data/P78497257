śrīrastusatyasiddhiśāstramśrīmadācāryaharivarmaṇaḥ kṛtiḥ

prasthānaskandhe buddharatnādhikāreādyasampadvarga

abhivandyābhivandyaṃ prāk samyak sambuddhamātmanā|sarvajñamarhacchāstāraṃ mahāntaṃ lokasaṃhitam||

suviśuddhañca saddharmaṃ āryaśrāvakamaṇḍalam|vyācikīrṣāmi lokānāṃ hitāya jinabhāṣaṇam||

śāstraṃ sūtrānvitaṃ samyak dharmatā'pravilomakam|śamopagāmi vai samyak jñānaśāstramitīryate||

na dṛṣṭau candrasūryau ca prakṛtyātiprabhāsvarau|dhūmābhradhūlīmihikāmukhaiḥ vyomni yathā''vṛttau||

mithyāśāstraparītaḥ satsūtrārtho na prakāśate|sadarthasyāsphuṭībhāvāt kujñānasyoddhāṭitaṃ mukham||

āpattiduryaśaścittakaukṛtyakkamathādayaḥ|cittaṃvikṣepakāyāsāḥ kujñānoddhāṭitā ime||

āpattimukhyānāyāsān yo'pohitumicchati|samyak śāstrecchayā gacchet gabhīrajñāninaṃ sa ca||

niṣevaṇañca tasyaiva samyak chāstrasya mūlakam|sacchāstrahetorutkṛṣṭapuṇyādyāḥ prabhavanti hi||

śatasāhasraduḥśāstreṣvadhītī tīkṣṇadhīrapi|pratibhānañca kīrtiñca lābhānnāpnoti saṃsadi||

buddhadharmavaraṃ jñātvā bhāṣaṇaṃ sukhavāhi ca|cirakālañca dharmasya sthitaye na tu kīrtaye||

niṣevya bhinnavādāṃśca prajñayā vibudhāśayān|tattvaśāstraṃ cikīrṣāmi sarvajñajñānamātrakam||

aśrauṣītsarvaśo buddho bhinnavādāṃśca bhikṣukān|atastripiṭakasyārthaṃ samīkartuṃ samārabhe||atra
vicāryate| (pṛ) nanu bhavatā satyasiddhiśāstraṃ vakṣyata iti jñātmasmābhiḥ| ādau bhavatoktaṃ
abhivadyābhivandyaṃ prāgiti| sa ca budo [bhagavān]| kasmāt tasya buddha ityākhyā|
kena guṇenābhivandyaḥ| (u) bhagavān prakṛtyā manuṣyabhūtaḥ sarvākārajñānena sarvadharmāṇāṃ
svalakṣaṇavibhāgān prajānāti| sarvākuśalavinirmuktaḥ sañcitasarvakuśalaḥ sarvasattvānāṃ hitaiṣī
cetyato buddha ityucyate| [sattvān] śikṣayitumupadiṣṭaṃ dharma ityucyate| taṃ dharmaṃ
ye pratipadyante te saṅgha ityucyante| ityeteṣāṃ triratnānāmabhivandananidānaṃ vakṣye|
bhagavān pañca[dharma]skandhasaṃpannaḥ ityato devamanuṣyāṇāṃ pūjyaḥ|(pṛ) anye'pi āryapugdalāḥ
pañcadharmaskandhasamanvitāḥ| tathāgatasya ko viśeṣaḥ| (u) tathāgatasya pañcaguṇaskandhasaṃpadaḥ
pariśuddhāḥ| tatkasya hetoḥ| kāyikādiṣu karmasu apramattatvāt śīlaskandhasaṃpat
[pariśuddhā]| bhagavān śīlasaṃvara evāvipannaḥ| kimuta vaktavyaṃ mūlāpattau| kiñca cirasañcitamaitrīkasya
nākuśalacittamudeti| yathoktaṃ sūtre-bhagavānavocadānandam| ājanma yo maitrīmabhyasyati
tasyākuśalacittamudeti na vā| no bhagavan iti| tathāgataścirasañcitakuśalasvabhāvaḥ,
nātmatrāṇārthaṃ kintu apakīrtibhīrutayā saṃvaraśīlaṃ dhatte| apramāṇabuddheṣu dīrghābhyastaśīlacaryaḥ
unmūlitatriviṣamūlātyantaniśśeṣavāsanaḥ| ityādibhiḥ pratyayaiḥ śīlaskandhasampannaḥ|samādhiskandhasampannaḥ|
tathāgata imaṃ samādhiṃ niśritya sarvajñajñānaṃ labdhavān|
ataḥ samādhiskandhasampanna iti jñāyate| yathā ghṛtatailabahulaḥ pradīpaḥ vartikāmahimnā
mahān prakāśate| tathāgataḥ sunirūḍhastambhavat dṛḍhasamādhikaḥ| anye tu jalarūḍhastambhavat
apratilabdhacirasamādhikāḥ| tathāgatasya dhyānasamādhirapramāṇakalpeṣu kramaśaḥ
saṃsiddhaḥ| ata staṃ paripūrayati| tathāgatasya samādhiḥ puruṣaṃ sthānaṃ dharmopadeśaṃ vā
ityādipratyayagaṇān nopakṣate| na tathā'nyeṣām| tathāgataḥ sadā gabhīrabhāvitasamādhirbhavati|
yathā kaścit ātmānaṃ saṃrakṣan sadā smarati na vismarati| tathāgataḥ dhyānasamādhimupasampadya
na cittabalamadhitiṣṭhati| tadyathā kaścit svāvasaṃthaṃ prāpya vadati kṣemaprāptaḥ
akhinna iti| na samādhisthastathāgataḥ punarevam| ata ucyate tathāgataḥ nityasamādhisthita
iti| dhyānasamādhiprakampino mahāprāmodyādayo dharmāḥ tathāgatasya sarve prahīṇāḥ| cirasamādhivipākapratilabdhaiśvaryadivyābhijñānāṃ
paramo'graṇīḥ| ṛddhividhinā ekasminneva kṣaṇe
daśadikṣu apramāṇadhātuṣu parikrāmati| sarvāṇi kṛtyāni yatheṣṭaṃ karoti| sarvanirmiteṣu
apratihataṃ prabhavati| anye sattvā mā''gacchantviti sarvadharmānugacitto bhavati|tathāgatasya
āryavaśitāsamanvitasya sukhe asukhasaṃjñotpadyate| asukhe ca sukhasaṃjñotpadyate sukhāsukhe
ca upekṣāsaṃjñotpadyate| (pṛ)asukhe upekṣā jāyeta| kathaṃ sukhasaṃjñā jāyeta| (u)
subhāvitacittatvāt vākpāruṣyādyasukhadharmeṣu na pratibandhaṃ manyate| anyāsu divyābhijñāsu
divyacakṣurdivyaśrotraparacittajñānapūrvanivāsānusmṛtiṣu apratihato bhavati| samādhibalena
apratihatadivyābhijño bhavati| dhyānasamādhiṣu suvyaktābhisamayaḥ| tānanye sattvā na
śṛṇvanti| tathāgata evāpratihataṃ praviśati vyuttiṣṭhate ca| tathāgatasya dhyānasamādhi rbalamityākhyāyate|
yathā daśabalavarge vakṣyate| anyeṣāṃ pugdalānāṃ nāsti [tādṛśaṃ] kiñcit|
ataḥ tathāgata samādhiskandhasampannaḥ|prajñāskandhasampanna iti| dhyānāvaraṇaṃ kleśotpāda
iti dvividhā'vidyā tathāgatasya sarvathā prahīṇā| viruddhasya prahāṇāt prajñāskandhasampannaḥ|
svato dharmalābhī [tathāgataḥ] na parataḥ śrutvā| niruktikuśalaḥ arthagatijñānasujñānakuśalaḥ
anavasannapratibhānaḥ akṣīṇaprajñaśca| anye sattvā steṣu kauśalaṃ na saṃpādayāṃbabhūvuḥ|
bhagavānena anapakṛṣṭakṣayajñānaḥ| atastathāgataḥ prajñāskandhasampannaḥ|bhagavadbhāṣito
dharmaḥ arthagatau kuśalaḥ| nānyairalpajñai rbhāṣitaḥ samarthaḥ niravadyaḥ| tathāgata
bhāṣita evānavadyaḥ| atastathāgata prajñāskandhasampannaḥ| apramāṇaguṇasādhanīyā prajñeti
[tāṃ] sampādayati| dharmaṃ praṇītamaviparītañca bhāṣitavān| yathā aśubhabhāvanā kāmarāgabhedinītyādayaḥ|
prajñāprakarṣāt prakṛṣṭeryāpathaśca bhavati ityādibhiḥ pratyayaiḥ prajñāskandhasampannaḥ|vimuktiskandhasampanna
iti| avidyādvayāccittaṃ vimuktam| nānyāsti vāsanā,
sarvathā'nivṛtā ityādinā vimuktisampannaḥ|vimuktijñānadarśanasampanna iti| sarvasmin saṃyojanaprahāṇamārge
pratikṣaṇaṃ smṛtijñānakuśalaḥ| yathā kaścit vṛkṣaṃ chettuṃ haste dhṛtakuṭhāraḥ
pāryantikaṃ jānānaḥ prajānāti śākhāḥ praśākhāḥ| tathā bhagavānapi saṃyojanaprahāṇajñānasya
pratikṣaṇaṃ kṣīyamāṇaṃ sarvamavayavaśaḥ prajānāti| sattvānāmāśayaṃ jñātvā yathāyogaṃ
dharmamupadiśati| yena [te] vimucyante| ataḥ sattvānāṃ sarvavimuktimārge jñānadarśanasampannaḥ|ki
ñca bhagavān kālaṃ jñātvā dharmamupadiśati yathā timburukabrāhmaṇādinām| tathāgataḥ
dharmāṇāṃ vibhāgajñānakuśalaḥ| ayaṃ pudgalaḥ asya dharmasyārha iti| yathā bhagavānānandamāmantrya
chandakasya yogyaṃ bhāvābhāvavyāvartakaṃ sūtramupadiśati| atastathāgato vimuktijñānakuśalaḥ|
kiñcopāyakuśalaḥ sattvamalaṃ hāpayati yathā nandasya kāmaprajihīrṣāyai [dharma]mupadiśati|
sattvānāñca śraddhendriyādiparipākaṃ jñātvā paścāt dharmamupadiśati yathā
rāhulasya| kecit sattvāḥ karmavipākāvṛtāḥ na vimuktiṃ labhante| bhagavān [taṃ]nāśayitvā
dharmamupadiśati| kecit sattvāḥ kālapakṣye kṣīṇāsravā bhavanti yathā jāyāpatisūtra upadiṣṭam|
kecit sattvāḥ puruṣaviśeṣamapekṣya kṣīṇāsravāḥ bhavanti yathā śāriputra aśvajitamapekṣya|
kecit sattvā deśamapekṣya kṣīṇāsravāḥ yathā rājā pukkasātiḥ| kecit sattvā satīrthyamapekṣya
kṣīṇāsravāḥ yathā gopāla nandaḥ ajitagrāmīṇādīnapekṣya| kecit sattvā bhagavataḥ tāttvikakāyamapekṣya
nirmitakāya ñcāpekṣya kṣīṇāsravā bhavanti| bhagavān pratipatiṃ jñātvā dharmamupadiśati
[atha]vimocayati| kiñca bhagavān vividhān saddharmānupadiya sarvān vimuktyāvaraṇadharmān
paribhedayati ato vimuktijñānadarśanasampanna ityucyate|bhagavān dharmārthagatikuśalo
dharmamupadiśati nānarthamavipākam| bhagavān saṃkhyāgaṇanavat kramaśo vimuktimārgamupadiśati|
ataḥ suvimoko bhavati| bhagavān satvānāṃ pūrvanivāsaṃ kuśalamūla ñca jñātvā
kramaśo dharmamupadiśati| bhagavān vimuktiṃ pratyakṣīkṛtya parasyopaśati na parataḥśratvā|
jinaśāsanaṃ vahvībhiḥ kalābhiḥ sampannam| yathā bhaiṣajyakalāsampanno vyādhīn śamayati| tathā
jinaśāsanamapi pratipakṣakalāpamukhena sarvān kleśān vyāvartayati| yathā navasaṃjñādīn
mahatyo'lpā vā saṃyojanā na punaḥ kṣapayanti| ataḥ kauśalasampanna eva kleśān paribhedayati|
anuttamopāyaiḥ sattvān santārayati, kadācit sukumāravacanaiḥ kadācit kaṭuvacanaiḥ kadācit
punaḥ sukumārakaṭuvacanaiśca| tadarthameva tathāgato vimuktijñānadarśanasampannaḥ iti|prasthānaskandhe
buddharatnādhikāre ādyasampadvargaḥ prathamaḥ|

daśabalavargaḥatha bhagavān daśa balasamanvāgamāt prajñāsampannaḥ| hetupratyayapratilomakatayoktāni
daśabalāni| talādyaṃ sthānāsthānajñānabalam| idaṃ kāryakāraṇanaiyatyajñānam| asmāt
īdṛśaṃ phalaṃ bhavati na tādṛśam| ayamācāraḥ akuśalo'vayaṃ duḥkhavipākaḥ na sukhavipāka iti
jñānam| sthānaṃ nāma bhāvavastu| asthānamabhāvavastu| ādyaṃ balamidaṃ sarvabalānāṃ mūlam|(pṛ)
[nanu]laukikā api jānanti hetuphalayoḥ sthānāsthānam| yathā yavādyava eva jāyate na
brīhyādaya iti| (u) sthānāsthānabalena karmādīnāṃ jñānāt idaṃ balamatigahanaṃ paramaṃ devamanuṣyāṇāṃ
na prāptuṃ śakyam| jātadharmasya hetusamanantarādhipatipratyayān pratyāyayatītyata
idaṃ balaṃ praṇītam|(2) yat atitānāgatapratyutpannāni karmāṇi sarvadharmasamādānāni ca
prajānāti| teṣāṃ sthānaṃ prajānāti vastu prajānāti hetuṃ prajānāti vipākañca prajānāti|
ata idaṃ jñānaṃ balamākhyāyate| triṣu adhvasu sthānavastuhetuvipākaprajñāpakatvāt gahanam|
kasmāt| kecidvadanti atītānāgatā abhāvadharmā iti| ato bhagavataḥ teṣāṃ kathanaṃ balaṃ bhavati|
atītānāgatādhvagatān dharmān adṛṣṭākārānapi bhagavān sākṣātprajānāti|atha karma dvividhaṃ
kuśalamakuśalamiti| kecit kuśalakarmavanto dṛṣṭe duḥkhavedanāḥ yathā śīlaṃ dhṛtvā kleśānanubhavanti|
kecitpāpakarmāṇaḥ dṛṣṭe sukhavedanāḥ yathā śīlaṃ bhitvā svairaṃ caranti|
ataḥ kecit saṃśerate anāgatādhvā'pi pratyutpannasama iti| atastathāgataḥ karmakrameṇa vedanāmupadiśati|catvāri
dharmasamādānāni pratyutpannaṃ duḥkhaṃ āyatyāṃ sukhavipākam, pratyutpannaṃ
sukhamāyatyāṃ duḥkhavipākam, pratyutpannaṃ sukham āyatyāṃ sukhavipākam, pratyutpannaṃ
duḥkhamāyatyāṃ duḥkhavipākam iti| bhagavān saṃprati āyatyāñca [teṣāṃ] sthānaṃ, vastu, hetuṃ
vipākañca prajānāti| sthānaṃ nāma vedakaḥ| vastu deyapadārthaḥ| heturdānacittam| yathoktaṃ
sūtre pūrvañca pramuditacittaḥ dānakāle ca viśuddhacitto dattvā ca yanna vipratisarati|
tat phalaprāpakaṃ karma vipāka mākhyāyate| bhagavāneva prajānāti taratamaṃ karma yadi
niyatamaniyataṃ vā dṛṣṭavipākam upapadyavipākaṃ tadūrdhvavipākaṃ vā ityādi| nānyaḥ| ato balamityucyate|(3)
bhagavān sarvadhyānavimokṣasamādhisamāpattīnāṃ saṃkleśaṃ prajānāti sthitiṃ
prajānāti upacayaṃ prajānāti vyavadānañca prajānāti| tatra dhyānaṃ nāma catvāri dhyānāni
catvāra ārūpyasamādhayaśca| tadeva rūpārūpyadhātukaṃ karma| vimokṣo nāma yadutāṣṭau vimokṣāḥ
taktarmakṣepakāḥ| dhyānāni ārūpyasamādhayo'ṣṭavimokṣāśca samādhayo bhavanti| eṣāṃ samādhīnāṃ
vṛtterābhimukhyalābhaḥ samāpattiḥ| samāpattayaścaturdhā vibhaktāḥ saṃkleśataḥ sthitita
upacayato vyavadānataśceti| saṃkleśajñāninaḥ saṃkleśataḥ samādhiḥ| sthitijñāninaḥ sthityā
samādhiḥ| upacayajñānina upacayataḥ samādhiḥ| vyavadānajñāninaḥ prativedhataḥ samādhiḥ|
prativedhataḥ samādhikasya ūṣmamūrdhakṣāntyādayaścaturdharmā bhavanti| tathāgatasyaiva teṣu
sarveṣu jñānaṃ bhavati| nānyeṣām iti balaṃ bhavati|(4) tathāgataḥ sattvānāmindriyāṇi tīkṣṇāni
mandāni [yathābhūtaṃ] prajānāni| średdhendriyādīnāṃ prādhānyāt tīkṣṇatā yathā tathāgatādīnām|
mandatā tadaprāptiḥ yathā nāgadāsakādīnām| madhyendriyasya tu nāsti aniyatatvāt|
tīkṣṇendriyasyāsti kāṣṭhā yathā tathāgatāḥ| mṛdvindriyasyāsti kāṣṭha yathā nāgadāsakaḥ|
madhyamasya nāsti kāṣṭheti madhyendriyasya nocyate| atha śraddhāpratipat dharmapratipat iti
dvividho mārgaḥ| punarapi dvividhaḥ durmārgaḥ sumārga iti| asmāt mārgadvayādanyo madhyamaḥ|
tīkṣṇamandapudgalau pratīkṣya madhyamo bhavati| adhimuktitaścendriyāṇi bhidyante| śraddhendriyādhimuktikāḥ
śraddhābahulāḥ| prājñajanā viśiṣṭendriyā adhimuktita upakṛtā średdhendriyapradhānāśca
bhavanti| imānīndriyāṇi sarvāṇi [tathāgataḥ] prajānāti| nānye| ityatastadvalam|(5)
tathāgato nānādhimuktikaṃ lokaṃ [yathābhūtaṃ] prajānāti| adhimuktirnāma icchā|
tadyathā surāyāmadhimuktaḥ surāmicchati| tathāgato yathādhimukti pratipattiṃ prajānāti yadutāyaṃ
sattvaḥ pañcakāmanāsvadhimuktaḥ bhāvanāmārge bādhimukta ityevaṃ viditvā yathārhaṃ dharmamupadiśati|
ataḥ sarvasattvāśca santārayati|(6) tathāgato nānādhātukānapramāṇalokāṃśca
[yathābhūtaṃ] prajānāti| sattvānāṃ yat dīrghakālamabhyasya abhirocate sa dhātuḥ sidhyati|
yathā devadattādayastathāgatamadhvanyadhvani duṣayanto'kuśalacittapravṛttagahanānuśayadhātukā
bhavanti| tathā kuśalasvabhāvā api| kecit sattvāḥ svabhāvataḥ pravṛttarāgāḥ kecit dṛṣṭaṃ
pratītya pravṛttarāgāḥ| tathāgato'dhimuktiṃ dhātuñca sarvaṃ [teṣāṃ] prajānātītyata[stat]balamucyate|(7)
tathāgataḥ sarvatragāminīṃ pratipadaṃ yathābhūtaṃ prajānāti| imāṃ pratipadaṃ
pratipanno naraka utpadyate yāvatsvarge iti ca prajānāti| imāṃ pratipadaṃ pratipanno
yāvannirvāṇamanuprāpnoti| idaṃ karma indriyarāgasvabhāvapravṛttam, sāsravakarmakaḥ pañcagatiṣūtpadyate|
anāsravakarmako nirvāṇamanuprāpnoti iti prajānāti|pūrvamuktaṃ mārgaḥ| idānīmuktantu
mārgaphalam| pūrvaṃ sāmānyata uktam| idānīṃ vivicyocyate īdṛśakarmaṇā narakaṃ yāti,
īdṛśakarmaṇā nirvāṇaṃ prāpnoti iti| narakapratitasyāpi pravibhāgo'sti anena karmaṇā sañjīvanarake
patiṣyati, anena karmaṇā kālasūtranarake patiṣyati iti| atastathāgataḥ saptamabale
sthitaḥ sukṣmaṃ karma prajānāti| anye sattvā jānanto'pi na vivecayanti| atastat balamucyate|(8)
evaṃ tathāgatasya atītakarmaṇāṃ phalajñānaṃ pūrvanivāsānusmṛtijñānabalamityucyate|
tathāgataḥ sattvānāṃ pūrvamācaritāṃ pratipadaṃ jñātvā dharmamupadiśati| ataḥ pūrvanivāsavyākaraṇe'sti
jñānabalama| tathāgato'tītaṃ sarvamupapattisthānaṃ rūpadhātau vā ārupyadhātau
vā ityanusmarati| ātmano'pi prajānāti| anyeṣāmapi satvānāṃ prajānāti| ata [stat] balamucyate|(9)
tathāgato divyena cakṣuṣā paśyati anāgatādhvani tribhavasantānān trividhāni karmāṇi
caturdharmasamādānāni ca jñātvā vyākaroti| tatrāpratighapratyāyanaṃ balamucyate|(10) āsravakṣaya[jñāna]
balena santānanivṛttiṃ prajānāti| sattvā āyuṣonte kecit sasantānā bhavanti,
kecit nivṛttasantānā bhavanti| idaṃ balaṃ sarvasattvagāmisthānamārgabalaṃ bhavati| sāmānyato
nirvāṇamārga ityucyate| asya balasya savistaravibhāgo vakṣyate| tathāgataḥ saṃkleśavyavadānahetordaśabalasamanvāgataḥ|
navabalalābhitvāt jñānasamanvitaḥ| daśamabalalābhitvāt
prahāṇasamanvitaḥ| jñānaprahāṇasampannatvāt bhagavān devamanuṣyairabhivandyaḥ|daśabalavargo
dvitīyaḥ|

caturvaiśāradyavargaḥtathāgataścaturvaiśāradyasamanvitatvāccābhivandyaḥ| tathāgatapratilabdhāni
catvāri vaiśāradyāni-sarva[dharmā]bhisambodhi[vaiśāradyam], sarvāsravakṣaya [jñānavaiśāradyaṃ],
mārgāntarāyikavyākaraṇa [vaiśāradyaṃ], duḥkhanairyāṇikapratipa[dvaiśāradyam]| eṣu
caturṣu yadi kaścidāgatya yathā dharmaṃ codayet| tatrāhaṃ vaiśādya[prāpta] iti|ādyaṃ vaiśāradyaṃ
sarva[dharmā]bhisambodhiḥ navabalātmakam| dvitīyamāsravakṣayo daśamabalameva| kṣayajñānasampannatvāt
tathāgata ātmaguṇasampannaḥ| antye dve vaiśāradye parasampadaṃ kurutaḥ|
tathāgato vyākaroti āntarāyikamāntarāyikamārgadharmān yadutākuśalaṃ sāsravaṃ kuśalañca|
vimuktyantarāyatvāt āntarāyikadharma ityucyate| antarāyavisaṃyogitayā nairyāṇikapratipadityucyate|(pṛ)
nanu bhavaduktarītyā balānyeva vaiśādyāni| ataḥ ko bhedo balavaiśāradyayoḥ| (u)
abhisambodhirbalaṃ bhavati| tena balenopādeyaṃ vaiśāradyamityākhyāyate| kecinmūḍhā nirapatrapā
bahūpādadate| tathāgatasyopādānantu prajñāsambhūtam| abhisambudhya parebhyo'bhayaprāpta
iti vaiśāradyam| kasmāt| satyapyabhisambodhe [parebhyaḥ] paritrāsasambhavāt| abhisambodho
balātmakaḥ| tadabhisambodhavyākaraṇaṃ vaiśāradyamityākhyāyate| kasmāt| keṣāñcitpuruṣāṇāṃ
jñāne satyapi vyākaraṇakauśalābhāvāt parapuruṣāṇāṃ vijayo vaiśāradyam| kasmāt| satyapi
jñāne keṣāñcit paravijayāsambhavāt| akṣīṇo'bhisambodho balam| akṣīṇaṃ pratibhānaṃ vaiśāradyam|
atha punarbhavagativyākaraṇaṃ balam| vyākaraṇe vaśitā vaiśāradyam| heturbalam| phalaṃ
vaiśāradyam| abhisambodhādvaiśāradyasambhavāt| ya ājanma paritrastaḥ sa paścāt kiñcit jñānaṃ
labdhvā viśārado bhavati| kiṃ punarbhagavān sudūrakālāt mahodāracittaḥ sarvākārābhisambodhiñca
labdhvā bibheṣyati| kaścit paravijayāśaktatvāt sabhītiko bhavati| tatra na kaścidasti
yaṃ tathāgato na vijitavān| ato viśāradaḥ|yo vādī vacanakuśalaḥ arthakuśalaśca sa viśāradaḥ|
tathāgata evāyam| sarvajñatālābhāt arthakuśalaḥ| apratighapratibhānalābhāt vacanakuśalaḥ|
kecitpunarvastuṣu [jñāna]balavihīnāḥ santaḥ sañjātabhītikā bhavanti| tathāgatastu
sarvajñānalābhitvāt sarvavastuṣu na balavihīnaḥ, sarvasūtrāṇi sarvaśāstrāṇi ca pratividhya
praśnavisarjanaṃ paridīpayatīti viśāradaḥ| kecitpunaḥ kule gotre rūpe śīlabāhuśrutyajñānādiṣu
vā vikalā ityataḥ sāvadyaṃ śāstramadhigacchanti| tathāgatastu tatra sarvatrāvikalaḥ|
ato viśāradaḥ|yo yathābhūtadharmavādī sa na kampyaḥ| sa ca tathāgata eva| yathā'vocat asurabrāhmaṇo
bhagavantam-yathābhūtadharmavādī durjayo duṣprakampaḥ| tathaivānulomamārgavādī
tarkavādī sahetuvādī ca| iti| yaḥ punaścaturbhirvāda dharmaiḥ samanvitaḥ so'pi durjayaḥ duṣprakampaḥ|
[catvāro vādadharmā yaduta] samyak pratijñāpratiṣṭhāpanam, hetvahetūpādānam,
dṛṣṭāntopādānam vādadharmapratiṣṭhāpanamiti| tathāgata ebhiścaturbhiḥ sampannaḥ| devamanuṣyā
api taṃ na jetuṃ śaknuvanti ityato viśāradaḥ| yaśca kalyāṇamitramanupasevya vādaṃ karoti
sa sukampaḥ| tathāgatastu dīpaṅkarādiṣu apramāṇabuddheṣu pūrvamevābhyastavādadharmā ityato
na prakampyaḥ| bhagavānupadiśati satyadvayaṃ yaduta lokasatyaṃ paramārthasatyamiti| ataḥ
prājño na kampayituṃ śakyaḥ| prākṛtairajñaiśca saha na vivadate| tathāgataśca lokena saha
na vivadate| loke'sti tathāgataḥ [paraṃ maraṇāt] iti vadati| bhagavānapi vadati astīti|
nāstīti vadati loke nāstīti vadati| ato nāsti vivādaḥ| tena saha vivādābhāvāt aprakampyaḥ|śāstraṃ
puna dvividhaṃ tattvaśāstraṃ śaṭhaśāstram iti| tīrthikānāṃ bhūyasā śaṭhaśāstram| tathāgatasya
tu tattvaśāstram| ato'pi na prakampyaḥ| jinaśāsane sucaritapariśuddhatvāt upadeśo'pi
pariśuddhaḥ| sucaritapariśuddhirnāma duḥkhahetukṣayaḥ| tīrthikānāṃ śāstrāṇi sahetvābhāsāni
na sahetukāni iti na vijayasamarthāni bhavanti| bhagavataḥ sūtrāṇi pariśuddhapravacanārthagatikāni
tattvalakṣaṇāvilomakāni na tīrthikīyasamānāni| bhagavadupadiṣṭo mārgo na
yathārutagrahaṇarthaḥ| api tu ādhyātmikajñānacittakaḥ| yathoktaṃ sūtre-bhagavān bhikṣūnāmantyāha
mā bhikṣavo mama vacanādhimuktikā bhavata| kintu bhavadbhirādhyātmikajñānasya kāyena
sākṣātkāribhirbhavitavyam| iti| kiñcāha-aśaṭhā yūyamāgacchata| prātarvo dharmaṃ bhāṣamāṇe
mayi sāyaṃ mārga labhedhvam| sāyaṃ dharmaṃ bhāṣamāṇe prātarmārgaṃ labhedhvam| iti| yaḥ kaśmiṃściddharme'prabuddhaḥ
sa [tūṣṇī]tiṣṭhet| na pravacanaṃ kuryāt| yatkiñcitpravadannapi
avaśyaṃ prakampyaḥ| tathāgatastu nāprabuddha iti vaiśāradyasamarthaḥ| kiñca tathāgataḥ pratilabdhāpratighābhisambodhaḥ|
na sarvadharmeṣvapratibuddha iti viśāradaḥ| alpajñā na jānanti
mahāpuruṣāṇāṃ yadadhigatam| mahāpuruṣāstu jānanti alpajñānāmadhigatam| bhagavān sattvānāmuttamo
mahān iti alpajñānāṃ śāstraṃ jānāti| ato viśāradaḥ| tīrthikānāṃ śāstraṃ yāṃ kāñcit
dṛṣṭimupādāya pravṛttam| bhagavāṃstu prajānāti dṛṣṭiriyaṃ pratītya samutpanneti| tatsamudayaṃ
prajānāti, nirodhaṃ prajānāti, āsvādaṃ prajānāti, ādīnavaṃ prajānāti, nairyāṇikañca
prajānāti| tīrthikādayo na kṣayajñānasamarthā iti [mitho] vivadante| tathāgatastu sarvākārajñaḥ
sarvadharmajñaḥ sarvaparaśāstrāṇāṃ dārako na paraśāstrairdāryo bhavati| ato viśāradaḥ|
ityādayaḥ pratyayā balavaiśāradyapravibhāgārthā bhavanti|(pṛ) tathāgataḥ sarvadharmeṣu
viśāradaḥ| kasmāducyante| catvāryeva vaiśāradyāni| (u)yānyuktāni tāni sarvavaiśāradyānāṃ sāmānyavacanāni|
kasmāt| ādyaṃ vaiśāradyadvayamātmanaḥ kṣayajñānābhidhāyakam| antimadvayaṃ
parasya mārgāntarāyikadharmābhidhāyakam| duḥkhakṣayamārgābhidhāyakaṃ [sat] kṣayajñānamityucyate|
sa śrāvakaḥ śāstā kṣayajñānasampanna ityataḥ sarvāṇi vaiśāradyāni sāmānyata uktāni|(pṛ)
sattvāḥ kasmāt saṃśerate tathāgato'sarvajñaḥ puruṣa iti| (u) bhagavatoktaṃ vacanaṃ kadācidasarvajña[vacana]kalpamasti|
tadyathā bhagavān pratyāha-kuto yūyamāgacchatha ityādi|
yathoktaṃ sūtre-yaḥ kaścit nagaraṃ praviśya tannāma nāgarikān pṛcchati| nāhaṃ vadāmi taṃ sarvajñam
iti| śrotā'sya sūtrasya saṃśete tathāgato'sarvajñaḥ puruṣa iti| bhagavadvacanaṃ sarāgavacanakalpamasti|
yathoktaṃ sūtre-bhagavānāha svāgataṃ vo bhikṣavaḥ anena kāyena mahārthalābhāya
mama śāsanamanuvartadhvam| tadā pramuditaḥ syām iti| dveṣikalpamapyasti vacanam|
yathoktam-tvaṃ khalu devadatta śavabhūtaḥ kheṭāśano'si| iti| ābhimānikakalpo'pyasti vyavahāraḥ|
yathātmānamadhikṛtyāha ahaṃ pariṣadi siṃhakalpo daśabalaiścaturbhirvaiśāradyaiśca
samanvitaḥ mahāpariṣadi siṃhanādaṃ nadāmi iti| mithyādṛṣṭikakalpo'pyasti vyavahāraḥ| sandhārayāmyātmadharma
yathā tailapātnam| āha ca devadattam-nāhaṃ dadāmi saṅghaṃ śāriputramaugdalyāyanādibhyo'pi
kiṃ punardāsyāmi tubhyam| iti| alpajñā imāni vacanāni śrutvā vadanti tathāgatasyasravā
akṣīṇā iti|kiñcāha bhagavān-kāmā mārgāntarāyikā dharmaḥ| kecittu [kāmān] vedayanto'pi
mārgaṃ labhante| iti| vinaye'pyuktam-viramaṇadharmābhdraṣṭo'pi mārgaṃ spṛśati|
iti| ato'lpajñāḥ saṃśerate tathāgata āvaraṇadharmānabhijña iti| kecinmārgaṃ bhāvayanto'pi
saṃyojanairanuśayavantaḥ| ato'lpajñāḥ saṃśerate āryamārgaḥ saṃyojanānāṃ na kṣayakṛta iti|
saṃyojanāni aprahāya ko duḥkhaṃ viyojayet| atastathāgatasteṣu caturṣu dharmeṣu viśāradaḥ|(pṛ)
kathaṃ yathoddiṣṭāḥ saṃśayā parihīṣyante| (u) bhagavān saṃvṛtimanuvartate| yathā laukikā
jānanto'pi praṣṭāro na duṣyanti| tathā bhagavānapi lokavartitvāt saṃvṛtimanuvartya pṛcchati|
laukikā anāsaṅgacittā api āsaṅgikalpaṃ vadanti īdṛśamiti| tathā bhagavānapi sattvānāṃ
hitāyadṛṣṭe vyavaharati| kāmā nāntarāyikadharmā iti sati vacane tatra tathāgata upadiśati
kāmā vastuta āntarāyikadharmā iti| yasya kāmāścittagatāḥ sa na mārgaṃ bhāvayati| ato'vaśyaṃ
kāmān pūrvaṃ parityajya paścānmārgaṃ spṛśati| āpattidharme satyapi mārgaḥprāpyata iti
brūvato'vaśyaṃ paribhinne'pyāpattidharme mārgo na prāpyate| yasya vastuto nāstyāpattiḥ| tasya
gurupratyayatvāt bhagavān punaḥkhayamāśrāvayet nāstyāpattidharmo vināśayitum iti| yanmārgaṃ
bhāvayatāmapi saṃyojanamastīti| ayaṃ mārgaḥ sarvasaṃyojanānuśayānāṃ vināśakaḥ, asampannatvāttu
na vināśayituṃ prabhavati| tadyathā prakṛtito dadhi tāpaśamanam| kintu [puruṣasya]
alpavasanatve na tatparipācanaṃ bhavati| tathā mārgabhāvanā'pīti anavadyam| tathāgata
ścaturvaiśāradyasamanvita ityato'bhivandyaḥ|caturvaiśāradyavargastṛtīyaḥ

daśanāvargaḥatha sūtra uktaṃ-tathāgatādīnāṃ daśa guṇāḥ yaduta tathāgataḥ arhan samyak sambuddho
vidyācaraṇasampannaḥ sugato lokavit anuttarapuruṣadaumyasārathiḥ śāstā devamanuṣyāṇāṃ
buddho bhagavān iti|tathāgata iti yathābhūtamārgayānena saṃsādhitasamyaksambodhitvāt tathāgata
ityucyate| yadyadupadiśati sarvaṃ tattvameva bhavati na mṛṣā| yathā bhagavānānandamāmantryāha-tathāgataproktamubhayakoṭikaṃ
na vā| no bhagavana iti| atastathāvādītyucyate|atha
punastathāgato yāṃ rātrimabhisambuddhaḥ| yāñca rātriṃ parinirvṛtaḥ| atrāntarāle yat bhāṣate
tat satyameva bhavati nānyathā| tasmādyathārthavādītyucyate| sarvākārasarvajñajñānena pūrvāparaṃ
parīkṣya paścādupadiśatītyata upadiṣṭaṃ satyameva bhavati| kiñca buddhānāṃ bhagavatāṃ
smṛtirdṛḍhā bhavati na muṣitā| kecidanumāya yadupadiśaṃti tat kadācit sūtrānuyāyi bhavati|
kecittu pratyakṣato dṛṣṭvaivopadiśanti| tairupadiṣṭhaṃ lābhāya vā bhavati hānāya vā|
yathoktaṃ sūtre-anumāturvacanaṃ lābhāya kadācit bhavati hānāya vā kadācit| tathāgatastu
dharmānabhisambudhyopadiśati| iti| tasmādakampyavacanastattvopadeṣṭetyucyate| bhagavatopadiṣṭaṃ
tattvavacanaṃ bhavati nānyeṣāmiva satattvamatattvañcetyato'kampyam|kālānurūpañcopadiṣṭam|
yathoktaṃ sūtre-bhagavān sattvānāṃ cittaprāmodyamadhimukti ñca prajñāya mārgamupadiśati
iti| yathārthavaktā bhavati| yadupadeśārhaṃ tadevopadiśyate| yathoktaṃ kiṃśukaśirṣaka
sūtre yo dharma upadeśārhaḥ tamupadiśati saṃkṣepato vistarato vā skandhāyatanādimukhena iti|
ata upadiṣṭaṃ naiva mṛṣā bhavati|atha punardharmāvavādo dvividhaḥ saṃvṛtitaḥ paramārthata
iti| tathāgata idaṃ satyadvayaṃ niśrityopadiśatītyata upadiṣṭaṃ sarvaṃ tattvaṃ bhavati|
bhagavān nopadiśati yat saṃvṛtisatyaṃ tat paramārthasatyamiti| na ca yat paramārthasatyaṃ
tat saṃvṛtisatyamiti| ato vacanadvayaṃ na virudhyate| atha tathāgatena yadi vā saṃvriyate
yadi vā vivriyate tadubhayamapyaviruddham| yat saṃvaraṇāya bhavati na tat vibriyate| yat
vivaraṇāya bhavati na tat saṃvriyate| ato yatkimapi vacanamaviruddham|kiñca trividhā avavādadharmā
dṛṣṭijo'bhimānajaḥ prajñaptijaśceti| bhagavato nāsti ādyāvavādadvayam| tṛtīyo'vavādastu
pariśuddho'malaḥ| santi ca caturvidhā avavādāḥ darśanaśravaṇamananidhyaptidharmā iti|
bhagavāneṣu caturṣu dharmeṣu yadyadupadiśati tat sarvaṃ cittavyavadānāya bhavati nāsaṅgāya|
pañcavidhā api avavādadharmāḥ atītānāgatapratyutpannāsaṃskṛtāvaktavyā iti| eṣu pañcasu
bhagavān sambuddhaḥ san vyaktaramabhijñāyopadiśati| ato yathārthavādītyucyate| yathābhūtavacane
naipuṇyāt tathāgata ityucyate|kṣīṇakleśatvāt imaṃ dharma labdhavān| rāgadveṣamohādayo
mṛṣāvādasya mūlam| tāni saṃyojanāni niruddhavān iti arhan| atha tathāgatasyopadeśo'rhan|
saṃyojananirodhaḥ samyaksambodhāt bhavati| anityatādinā dharmān samyak bhāvayataḥ kleśāḥ
kṣīyante| ataḥ samyaksambodhimupādāya arhaddharmaḥ pravartate| samyaksambodhiriyaṃ vidyācaraṇajanitā|
pūrvāntāparāntayośca nāsti santatiriti samyak pratisambudhyata iti samyak sambuddha
iti nāma| dānādipāramitāḥ samācaratīti vidyācaraṇasampannaḥ| anye'pi puruṣā anādisaṃsāre
dānādīn dharmānācaranti na samyagācarantīti na sugata ityucyante| bhagavān punardānādicaryāḥ
samyaṅmārgeṇa caritavāniti sugata ityucyate| dānādipañcadharmāṇāṃ lābhī tathāgataḥ
svārthaguṇasampannaḥ| samyaksambodhimanuprāpya lokānāṃ manasi cintitaṃ prajānāti| [ato
lokavit]| cintitañca prajñāya dharmamupadiśatīti anuttaraḥ puruṣadaumyasārathiḥ| vinetavyā
nāvinītā bhavanti| vinītāśca na bhraśyanti| vinetavyāśca devamanuṣyāḥ| ato devamanuṣyāṇāṃ
śāstā| kecit vicikitsante kathaṃ manuṣyeṇa devā avavadituṃ śakyanta iti| ata āha-ahaṃ devamanuṣyāṇāṃ
śāstā iti| buddha iti atītānāgatapratyutpannānāṃ saṃskṛtā-saṃskṛtasakṣayākṣayāṇāṃ
sthūlasūkṣmādīnāṃ vā sarveṣāṃ dharmāṇām| bodhimūle niṣadya avidyāmiddhamavidhya sarvajñānojvalitāṃ
mahābodhiṃ labdhavāniti buddhaḥ| evaṃ navabhirguṇaiḥ sampanna triṣu adhvasu daśasu
dikṣu sarvalokadhātuṣu ca pūjya iti bhagavān| bhagavān daśanāmasampannaḥ svātmasampadā
parasampadā ca ātmānamupakaroti parāṃścopakarotītyato'bhivandyaḥ||daśanāmavargaścaturthaḥ|

trividhārakṣāvargaḥtathāgatasya kāyikavācikamānasikakarmāṇi arakṣyāṇi| kutaḥ| na hi santi tathāgatasya
kāyikavācikamānasikaduścaritāni yāni[tathāgato rakṣitu]micchet mā paro drakṣyāt
mā ca jñāsīt iti| anyeṣāṃ puruṣāṇāṃ santi kadācidavyākṛtābhāsāni kāyikavācikamānasikaduścaritāni
vidvadgarhaṇīyāni| tathāgatasya tu na santi| kasmāt| tathāgatasya sarvāṇi karmāṇi
prajñāsamyaksmṛtibhyāmutpadyante| ye muṣitasmṛtikā duṣprajñāḥ| na ta īdṛśakarmāṇo bhavanti|
laukikāḥ kadācit vyativṛttabhrāntavādino bhavanti| tathāgatastu na tatsamaḥ| tathāgataḥ
kāyena subhāvitavān śīlasamādhiprajñā stattulyān dharmāśca| ataḥ sarvāṇyakuśalāni akuśalābhāsāni
ca karmāṇi sarvathā parikṣīṇāni| bhagavān dirghakālādārabhya saddharmacaryāṃ bhāvitavān
nedānīmeva| atastatkarmāṇi viśuddhasvabhāvāni nārakṣyāṇi| tathāgataḥ sadā śīlamācarati
adhimuktito na durgatipatanabhayādinā| tathāgatasya ca sarvāṇi kāyikavācikamānasikakarmāṇi
paropakārāya bhavanti iti nākuśalāni| akuśalābhāvānnārakṣyāṇi| viśuddhatvādarakṣyaṃ karma
ityato'bhivandyaḥ| tathāgatastrividhasmṛtyupasthānasamanvitaḥ yenābhivandanīye bhavati|dharma
upadiśyamāne yadi śrotā ekāgracitto bhavati| nānena [tathāgatasya] saumanasyaṃ bhavati|
yadi naikāgracitto bhavati| nānena daurmanasyaṃ bhavati| sarvadā tu upekṣācittamācarati|
kasmāt| tathāgate rāgadveṣavāsanāyā avaśeṣitatvāt| sarvadharmāṇāmatyantaśūnyatāṃ jñātavāniti
na daurmanasyaṃ na vā saumanasyam| susañcitamahākaruṇācittatvāt tathāgataḥ kuśale akuśale
ca vinā saumanasyadaurmanasyādi mahākaruṇāmevotpādayati| tathāgataḥ sattvānāṃ pṛthak
pṛthak svabhāvamatigahanaṃ parijñātavānityato yadi kaścit kuśalacittaḥ śṛṇoti nānena sumanasko
bhavati| yadi akuśacittaḥ śṛṇoti nānena durmanasko bhavati| prakṛtitaḥ sarvadā upekṣācittamācarati|
kiñca tathāgato mahāpṛthivīvat dhruvacitto bhavati| guruvastunyapagate nonnato
bhavati| tasmin prakṣipte'pi na punaravanato bhavati| anye prākṛtā janāstu yathoditacittā
bhavanti| kiñcidārope'vanatā bhavanti| kiñcidavarope unnatā bhavanti| buddho bhagavān
mahākāruṇika ityato devamanuṣyāṇāmabhivandanīyaḥ|paramaṃ dhyānasamādhisukhamupekṣya janānāṃ
dharmamupadiśati| anyeṣāṃ karuṇācittaṃ na kṛtyakṛt| bhagavatastu mahākaruṇā sattvānāmupakāriṇīti
phalavatī bhavati| mahākaruṇayā saṃsādhito'nuttaro mārgo na punaranyaiḥ kāraṇaiḥ|
atha punastathāgatasya nāsti kāpīcchā-mama paramā santuṣṭiriti| mahākāruṇikatvāt svātmānaṃ
kleśayati| tathāgataḥ prakṛtyā sūrataḥ| mahākāruṇikatvāt bhavaduḥkhahṛdvacanena mahopāye
na sattvānāmuddharaṇāya vyavasāyaduḥkhānyupādatte| tathāgato mahākaruṇayā sattvānāmuddharaṇāya
loke'smin taptāyaḥpiṇḍavat kṣaṇamapyasahyaṃ pañcaskandhātmakaṃ kāyamupādāya viharati|
bhagavān buddhaḥ subhāvitopākṣācittaḥ tadupekṣācittamupekṣya sadā mahākaruṇācittamācarati|
ataḥ pūjanīyaḥ|tathāgataḥ sujanānāṃ sujanatamaḥ| kasmāt| ātmano mahāhitaṃ prāpayati parāṃśca
mahāhitaṃ prāpayati| svaparahitakṛddhi sujanaḥ| tathāgataḥ sattvānāṃ cittaparijñāne
paramakuśalaḥ yathoktaṃ sūtre-ahaṃ sattvaparamārthasya suvijñaḥ kṛpāvān hitakārī ityādi|
kiñca buddhasya bhagavato vīryādiguṇaskandhāḥ santi| yathā upāliḥ śatagāthābhistathāgataṃ
stutavān| tādṛśaguṇasamanvitatvāt abhivandyaḥ| tathāgatasya guṇāḥ svayamuktāḥ| yathoktamekottarāgame
tathāgatavarge-svayamāha-ahaṃ puruṣasārathiḥ puruṣāvataṃsaḥ puruṣahastī śramaṇānāṃ
paramo brāhmaṇānāmapyuttamaḥ āryāṇāmadhipo'pramattacārī, na sukhaduḥkhanuyāyī mama kāya
iti|(pṛ) tathāgataḥ kasmāt ātmānaṃ ātmabhāvañca praśaṃsati| ātmapraśaṃsanaṃ hi sammūḍhalakṣaṇam|
(u) bhagavān na khyātilābhamākāṃkṣate| parārthamevātmabhāvaṃ stauti| tathāgatasya
nāstyātmamatiḥ| parahitārthamevātmānaṃ stautītyanavadyam| bahubhiralpairvā pratyayairātmanaḥ
praśaṃsā bhavati| tathāgatasya guṇānāmanto na vaktuṃ śakyate| ato na sammūḍhalakṣaṇe
patati| ātmana auddhalyābhāvāt| yathā vyavadāna sūtre śāriputrastathāgatasyābhimukhaṃ tathāgataguṇān
stauti| ato'bhivandyaḥ| alpecchatātuṣṭyādayo'pramāṇaguṇā stathāgatakāye vartante|
kasmāt| tathāgatena sarvaguṇānāṃ sañcitatvāt| ityādibhiḥ pratyayairabhivandyastathāgataḥ|trividhārakṣāvargaḥ
pañcamaḥ

dharmaratnādhikāre tridhākalyāṇavargaḥ(pṛ) bhavatā pūrvamuktaṃ-dharmo'bhivandyaḥ iti| kena guṇenābhivandyaḥ|
(u) tathāgataḥ svayaṃ pravacanaṃ praśaṃsati-mayā bhāṣito dharma ādau madhye'vasāne
ca kalyāṇaṃ svarthaṃ suvyañjanaṃ kevalaṃ paripūrṇaṃ pariśuddhaṃ paryavadātamanulomakaṃ
brahmacaryamiti| ādau madhye'vasāne ca kalyāṇamiti| jinaśāsanamakālikaṃ kalyāṇañca
bālye yauvane vārdhakye ca kalyāṇam| praveśe prayoge niryāṇe ca kalyāṇam| ādāvakuśalaṃ śamayati|
madhye puṇyavipākaṃ hāpayati| avasāne sarvaṃ hāpayati| idaṃ tridhā kalyāṇamityucyate|
tathāgato nityaṃ kālatraye saddharmamupadiśati| na tīrthikā ivāsaddharmaṃ vyāmiśrayati|
ādau madhye'vasāne ca sarvadā viduṣāṃ kamanīyam, kālatraye sarvadā gabhīram| nānyasūtravat
rādau mahat madhye sūkṣmamavasāne sūkṣmataram| ityādipratyayaiḥ tridhā kalyāṇam|svarthamiti|
jinaśāsanasyārthaḥ paramahitakaraḥ| aihikalābhasya āmuṣmikalābhasya lokottaramārgalābhasya
ca prāpakam| nādhidevatāprārthanārūpabāhyagranthasamānam|suvyañjanamiti| prādeśikaprākṛtabhāṣayā
samyagarthaṃ prakāśayatīti suvyañjanam| kasmāt| bhāṣaṇaphalaṃ hyarthaprakāśanam|
ato bhāṣitāni arthanayaṃ vivecayantīti suvyañjanam| jinaśāsanaṃ yathāvadācaraṇayopadiṣṭam|
na tu paṭhanāya| ataḥ prādeśikabhāṣayā mārgaṃ prāpayatīti suvyañjanam| na bāhyatīrthakagranthavat
kevalaṃ japārhaṃ bhavati| [tadyathā] yo duṣṭaḥ śabdaḥ yo vā duṣṭasvaraḥ śabdaḥ
sa yajamānaṃ hinasti iti| paramārthavacanakuśalatvādvā svartham| lokasatyavacanakuśalatvāt
suvyañjanam|kevalamiti| tathāgataḥ saddharmaṃ kevalamupadiśati| na tu prāgvṛttavastuprapañcaṃ
karoti| nāpi dharmamadharmañca saṃkīryopadiśati| nirupadhiśeṣanirvāṇārthatvāt kevalam|
kevalaṃ tathāgata upadiśatīti vā kevalam| (pṛ) śrāvakanikāyasūtraṃ śrāvakabhāṣitam| santi
kānicana anyāni sūtrāṇi ca deva[putra]bhāṣitāni| kasmāducyate kevalaṃ tathāgata upadiśatīti|
(u) dharmasyāsya mūlaṃ tathāgatasambhūtam| śrāvakadevaputrādibhiḥ sarvai stathāgatādavavādaḥ
prāptaḥ| yathoktaṃ vinaye-dharmo nāma yat buddhabhāṣitaṃ, śrāvakabhāṣitaṃ nirmitabhāṣitaṃ
devabhāṣitaṃ vā saṃkṣipya yāni loke subhāṣitāni tāni sarvāṇi buddhabhāṣitāni| tasmātkevaladharma
ityākhyāyate|paripūrṇamiti| tathāgatabhāṣito dharmo na kiñcidvīyate| yathā
rūdrakasūtra uktaṃ paripūrṇalakṣaṇam| jinaśāsane nānyasūtrāṇyapekṣya siddhirbhavati| yathā
vyākaraṇasūtre pañcasūtrāṇyapekṣyaiva siddhirbhavati| na tathā jinaśāsane| ekasyāmeva gāthāyāmarthaḥ
paripūrṇaḥ| yathābhāṣata-sarvapāpasyākaraṇaṃ kaśalasyopasampadā|svacittaparyavadapanametabduddhānuśāsanam||
iti|tasmātparipūrṇam|pariśuddhaṃ paryavadātamiti| dvidhā pariśuddhatvāt
pariśuddhaṃ paryavadātam| vacanapariśuddhatvāt pariśuddham| arthapariśuddhatvāt
paryavadātam| tathāgatāt śrutastu samyagarthe nikṣiptaṃ yathārthaṃ vacanaṃ bhavati| samyagvacane
ca nikṣipto yathāvacanamartho bhavati| na tīrthikānāmiva yathāsūtraṃ gṛhyate| jinaśāsane
dharma āśrīyate na puruṣaḥ| dharmo'pi nītārthasūtraṃ niśritya nirdiśyate| na neyārthasūtraṃ
niśritya| ayaṃ paryavadātadharma ucyate [yo]na sūtramātrānuyāyī bhavati| santi
ca jinaśāsanasya tisro dharmamudrāḥ-sarvamanātmā, sarve saṃskṛtadharmāḥ kṣaṇikā anityāḥ-śāntaṃ
nirodho nirvāṇam iti| imā stisro dharmamudrāḥ sarvairapi vādibhirna śakyāḥ khaṇḍayitum|
paramārthikatvācca pariśuddhaṃ paryavadātam|brahmacaryamiti| āryāṣṭāṅgikamārgo brahmacaryam|
nirvāṇākhyamidamayaṃ mārgaḥ prāpayatīti brahmacaryam|īdṛśaguṇasampannatvāddharmaratnamabhibandyam||dharmaratnādhikāre
tridhākalyāṇavargaḥ ṣaṣṭhaḥ|

dharmaguṇaskandhavargaḥatha tathāgataḥ svayaṃ svadharmaṃ stauti-mama dharmo nirodho nirvāṇagāmī
samyak sambodhijanaka aupanāyika iti|rāgadveṣādīn kleśāgnīna nirodhayatīti nirodhaḥ| yathā
aśubhabhāvanā kāmāgniṃ nirodhayati| yathā vā maitrībhāvanā vyāpādaṃ nirodhayati| na tīrthikānāmiva
āhārādiprahāṇānnirodhaḥ|nirvāṇa[gāmī]ti| tathāgatadharmo'tyantanirvāṇagāmī|
na tīrthikānāmiva bhavāṅge sthitvā dhyānasamādhiṣvāsañjayati| buddhāgama ucyate sarve saṃskṛtāḥ
sādīnavā nāniśaṃsāsthānam iti| na tu yathā brāhmaṇāḥ brahmalokādīn praśaṃsanti| atastathāgatadharmo
nirvāṇagāmī|samyaksambodhijanaka iti| tathāgatasya san dharmo nirvāṇāya bhavati
ityataḥ samyaksambodhijanakaḥ| tathāgatadharme'sti tattvajñānaṃ phalam| yathā śrutamayaprajñātaścintāmayī
prajñā bhavati| tato bhāvanāmayī prajñā bhavati| ato buddhadharmaḥ samyaksambodhijanaka
ityucyate|aupanāyika iti| buddhadharmaḥ pūrvamātmanaḥ kalyāṇaṃ sādhayati|
paścāt parān saddharme sthāpayatīti aupanāyikaḥ|buddha dharmaḥ ṣaḍivadhaḥ-svākhyāto [bhagavatā]
sāndṛṣṭikaḥ akālikaḥ aupanāyika ehipaśyakaḥ pratyātmaṃ vedayitavyo vijñaiḥ| svākhyāta
iti| tathāgato dharmān yathādharmalakṣaṇamupadiśati| akuśaladharmān akuśalalakṣaṇāniti
upadiśati| kuśalān kuśalalakṣaṇāniti| ataḥ svākhyātaḥ|sāndṛṣṭika iti| buddhadharmo dṛṣṭa
eva loke vipākaṃ prāpayati| yathoktaṃ sūtre-prātarvinītaḥ sāyaṃ mārgamanuprāpnoti| sāyamupadiṣṭaḥ
prātarmārgamanuprāpnoti iti| sāndṛṣṭikaṃ yathā sāndṛṣṭikaśrāmaṇyaphalasūtra uktam|
sāndṛṣṭikāḥ khalu khyātipūjāsatkāradhyānasamādhyabhijñādīnāṃ lābhāḥ iti| buddhadharmo'rthanayayuktaḥ|
ataḥ sāndṛṣṭikaṃ pūjāsatkāraṃ prāpayan aurdhvavipākaṃ nirvāṇaśca prāpayati|
tīrthikadharmāṇāmarthanayābhāvāt sāndṛṣṭikavipākaeva nāsti| kiṃpunaraurdhvalaukikaṃ nirvāṇamiti
sāndṛṣṭika ityucyate|akālika iti| buddhadharmo na kañcana divasaṃ māsaṃ vatsaraṃ nakṣatraṃ
vāpekṣya mārgo bhāvyate| asmin divase māse vatsare va mārgo na bhāvyata iti| na brāhmaṇadharmavat
vasante brāhmaṇo'gnīnādadhīta grīṣme rājanya ityādi| punarudite juhoti anudite
juhoti| yathā paśyāmaḥ pañca dhānyāni kālamapekṣyopyante| tathā buddhadharmo'pi bhaviṣyatīti
kaścit vadet| ata āha akālika iti| yathoktaṃ sūtre buddhadharmaḥ svācāraścaryāsthitiniṣādanaśayaneṣvakālika
iti|aupanāuyika iti| samyak caryayā sattvān vimuktimupanayatīti
aupanāyikaḥ|ehipaśyaka iti| baddhadharmaḥ svakāyena sākṣātkartavyo bhaviṣyati na parānuvartanena|
yathāvocadbhagavān-mā bhikṣavaḥ kevalaṃ mama pravacanādhimuktikā bhavata| svayameva
parīkṣadhvam ayaṃ dharma ācāritavyaḥ ayamanācaritavya iti| na yathā tīrthikā vadanti svaśiṣyān-praśnaprativacanaṃ
mā kurudhvam| yathāvat śucisnātā bhavata, mā malinābhirucikāḥ| badhiramūkavat
mama vacanamātramanusarata iti| ata āha ehipaśyaka iti|pratyātmaṃ vedayitavyo
vijñairiti| buddhadharmo vijñānāmadhimuktikānāñca hitakaraḥ| upavāsādau paramamugdhāḥ śraddadhante
vijñaiḥ sukhaṃ na vedyata iti| kleśasamūhananasamyak jñānādibhirdharmai rvijño
mucyate| āhārabharite'pi svadehe cittaikāgratāvīryarāgadveṣasapīḍanādīni vijño dṛṣṭa eva vedayate|
yathā kaścit rogānmuktaḥ adhyātmaṃ pravivekaṃ vedayate| yathā vā śītalakṣaṇaṃ vedayate
jalapāyī| kecit sadoṣaṃ dharmaṃ vadanti yathā khakkaṭalakṣaṇā pṛthivī iti| kiṃ khakkaṭalakṣaṇam
ityasya spṛṣṭvā vedayitavyam iti prativacanaṃ na vindate| yathā jātyandho nīlapītalohitāvadātān
na vyavahartuṃ śaknoti| [tathā] yo buddhadharmarasasyāpratilābhī, na sa
buddhadharmasya paramārthaṃ vyavahartuṃ śankoti| upaśamātmakatvāt|atha buddhadharma adhyātmamadhigantavyaḥ
na dhanādivat svayamadhigamya parasmai pradātavyaḥ| yathā pārāyaṇa sūtre
bhagavānāha-nāhaṃ [bhikṣava] ucchetsyāmi vaḥ kāṃkṣām| mama dharmamadhigacchantaḥ svayamucchetsyatha
kāṃkṣām| iti| nāyaṃ dharmaḥ paragāmī san upalabhyate, tejaḥ saṃkramādivat| pṛthagjanā
avidyāparvatapraticchannā na śraddhadhanta imaṃ dharmam| yathā aciravata śrāmaṇeramupādāya
mahāparvatadṛṣṭāntamavocat| ata āha pratyātmaṃ vedayitavyo vijñairiti|buddhadharmo
gahanaḥ| vivriyamāṇaḥ san sulabho bhavati| santrasyatāṃ devamanuṣyāṇāṃ māyāmapanayati| gahana
iti buddhadharmasya gahanatvam| kāraṇajñānāt| laukikā hi bahavo dṛṣṭaphalaṃ paśryanto
na jānanti tatkāraṇam| ato vadanti īśvarādīni mithyākāraṇāni| dvādaśāṅgaḥ pratītyasamutpādo
durbodhaḥ, gabhīratvāt| uttānacetanā laukikā buddhadharme na gabhīrasaṃjñāṃ kurvanti| na
pratibudhyante pratītyasamutpādadharmam| tṛṇamapi hetupratyayaiḥ sañcitaṃ parīkṣayituḥ tallakṣaṇaṃ
gabhīraṃ vivartate| yathā bhagavatā bhāṣitaḥ pratītyasamutpādadharmo gahanaṃ vastu|
[tathā] tṛṣṇāyāḥ kṣayo viyogo nirodho nirvāṇam, idaṃ padaṃ durdarśam|(pṛ) yadi pratītyasamutpādo
gabhīraḥ| kuta ānanda uttānaka saṃjñāmutpāditavān| (u) kecidvā dino vadanti-nedaṃ
vacanaṃ yuktam| ānando mahān śrāvako dharmalakṣaṇapratisaṃvedī kathaṃ vadiṣyati pratītyasamutpādadharma
uttānaka iti| sāmānyalakṣaṇena pratītyasamutpādaṃ paśyata uttānakasaṃjñotpadyate|
kasmāt| na hi sa karmakleśān suvivicya paśyati| āditaḥ śikṣitasya vastunaḥ paryantaṃ
labdhavato [vā] uttānakasaṃjñotpadyate| yathā pratilabdhābhisambodhaḥ punaḥ prāthamikavākyamīkṣate|
kecit punaḥ gabhīradharme'niṣpannacetanāḥ santa uttānakasaṃjñāmutpādayanti|
kecittu sattvā uttānakasaṃjñāmutpādayanti| tathāgatena dharmasya svākhyātatvāt|atha buddhadharmaḥ
śūnyatā [deśanaḥ]| śūnyateyaṃ gabhīrā| tathāgate nānāhetupratyayadṛṣṭāntairarthaṃ
prakāśayati sati subodhā bhavati| bālā api jānanti yathā sudā ya śrāmaṇerādayaḥ| buddhadharmaḥ
sāravān sarvapravacaneṣu tattvārthaḥ pradhāno bhavati| na yathā bhāratarāmāyaṇādīni tattvārthaṃ
vinā kevalākhyānarūpāṇi| yathā vā rāghabrāhmaṇa āha-bhagavān bhikṣūn arthadharme
paramārthadharme yogaṃ śikṣāpayati yadutāsravakṣaye| iti|buddhadharmaḥ sarvalokānāmarthāyopadiṣṭaḥ,
na brāhmaṇā iva brāhmaṇadharmaṃ vadanta ātmana eva bodhimanuprāpnuvanti; nānyeṣām
buddhadharmaḥ satkāryaḥ| pañcakāmeṣu ātmārāmā devamanuṣyā api śraddhadhante; ityādibhiḥ
pratyayairdharmo'bhivandyaḥ|dharmaguṇaskandhavargaḥ saptamaḥ|

dvādaśāṅgapravacanavargaḥatha tathāgataśāsanaṃ dvādaśadhā vibhaktam-sūtraṃ, geyaṃ, vyākaraṇaṃ,
gāthā, udānaṃ, nidānaṃ, apadānaṃ, itivṛttakaṃ, jātakaṃ, vaipulyaṃ, adbhutadharma upadeśaśceti|sūtraṃ
svakaṇṭhoktaṃ pravacanam|geyaṃ gāthayoddiṣṭaṃ sūtraṃ gāthābhāṣitaṃ [tathāgata]
śrāvakabhāṣitaṃ vā| (pṛ) kasya hetorgāthayā sūtroddeśaḥ| (u) arthasya dārḍhyacikīrṣayā|
yathā rajjunibaddhāni kusumāni dṛḍhāni bhavanti| puruṣāṇāṃ saṃpraharṣaṇāya śabdālaṅkārecchayā
ca| yathā alaṅkaraṇāya puṣpāṇi vikīryante mālā vā dhriyate| gāthānibaddho'rthaḥ saṃkṣiptaḥ
sugamo bhavati| kecit sattvā gadyavacanādhimuktikāḥ| kecittu gāthādhimuktikāḥ| pūrvaṃ
kaṇṭhoktasya dharmasya paścādgāthayopadiṣṭasyārthaḥ spaṣṭapratītaḥ śraddhādārḍhyakṛdbhavati|
gāthānibaddho'rthaḥ sāsakti kramaśaḥ supāṭhyo bhavati| ato gāthāmāha|kecidāhu-śāstuḥ
śāsanaṃ na kāvyapratirūpayā gāthayā racayitavyamiti| tadayuktam| gāthayā racayitavyameva|
kasmāt| bhagavatā arthānāṃ gāthayā bhāṣitatvāt| yathāha sūtram-sarve lokāḥ supraṇītavacananirūktikā
mama pravrajitāḥ| iti| tasmādgāthā supraṇītavacanā bhavati|vyākaraṇam| arthavibhaṅgasūtrāṇi
vyākaraṇamityucyante| yat sūtramaprativacanamavibhaṅgaṃ yathā catuḥpratisaṃ vidādisūtram
tat sūtramityucyate sapraśnaprativacanaṃ sūtrantuyathocyate-catvāraḥ pudgalāḥ|
[katame catvāraḥ]| tamastamaḥparāyaṇaḥ, tamojyotiḥparāyaṇaḥ, jyotirjyotiḥparāyaṇaḥ, jyotistamaḥparāyaṇaḥ|
tamastamaḥparāyaṇaḥ katamaḥ| yathā kaścit daridro vividhānyakuśalakarmāṇi
kṛtvā durgatau patati| ityādi sūtraṃ vyākaraṇam| (pṛ) kasya hetorbhagavānupadiśati apraśnaprativacanamavibhaṅgañca
sūtram| (u) kānicana sūtrāṇi gabhīragurvarthanayāni| teṣāṃ sūtrāṇāmartho'bhidharme
vivicya vaktavya ityato'vibhaṅgamupadiśati|kecidāhuḥ-tathāgatabhāṣitāni
sarvāṇi sūtrāṇi sārthavibhaṅgāni| kintu saṅgīti kārā gabhīrasūtrārthān saṅgṛhyābhidharme prākṣipan|
yathā bāhyābhyantarasaṃyojanikaḥ puruṣaḥ sadā rātrāvarthaṃ vibhajate| ityanena hetunā
ayamarthaḥ saṃyojanaskandhe niveśitavya iti|gāthā-dvitīyamaṅgaṃ geyamityucyate| geyameva
gāthā| dvividhā gāthā| gāthā ca ślokaḥ| ślokaśca dvividhaḥ kleśabhāgīyo'kleśabhāgīya
iti| akleśabhāgīya geya ucyamāno gāthetyucyate|dvividhāṃ gāthāṃ vihāyānyat gāthārahitaṃ sūtram
udānamityucyate|nidānaṃ sūtranidānam| kasmāt| tathāgatairāryaiścopadiśyamānāni sūtrāṇi
avaśyaṃ sanidānāni bhavanti| tāni sūtranidānāni kadācit sūtra eva vartante anyatra vā vartante|
tasmānnidānamityākhyā|apadānam-paurvāparyakramakathanamidam| yathoktaṃ sūtre-viduṣāṃ
bhāṣaṇaṃ sakramaṃ sārthaṃ savibhaṅgamavikṣepakam| iti| idamapadānam|itivṛttakam-idaṃ sūtrasya
nidānaṃ bhavati, sūtrasyānantarañca bhavati| yadi dvitayamidaṃ sūtrasyātītādhvavṛttikaṃ
bhavati| tat itivṛttakamityucyate|jātakam-pratyutpannaṃ vastūṇadāya tadatītavastuvarṇanam|
tathāgato'nāgataṃ vastu kathayannapi atītaṃ pratyutpannamupādāyaiva kathayatītyataḥ
pṛthaṅ nocyate|vaipulyam-bhagavato vipula upadeśo vaipulyam| kecinna śraddadhante yanmahāmunaya
upaśamābhiratā na vikṣepavighāte suprītikā laukikasaṃbhinnapralāpānnirviṇṇāḥ samulluñchitendriyagrāmārāmāśca
santo na vipulopadeśāyābhirocanta iti| yathoktaṃ sūtre-mārgasya pratilābhī
puruṣo dvau māsāvatītya ekamakṣaramuccārayati| iti| tadvyāvartānayocyate asti vaipulyasūtraṃ
parārthāya| yathoktaṃ-tathāgato vaipulyataḥ saṃkṣepataśca dvidhā dharmamupadiśati|
tatra vaipulyaṃ saṃkṣepāt prakṛṣṭam iti|adbhutadharmaḥ-adbhutasūtram| yathāha kalpānte
bhūtāni vikṛtavṛttāni, devakāyā mahāpramāṇāḥ pṛthivī ca samprakampante| iti| kecinna śraddadhanta
īdṛśāni vastūni| ata ucyata idamadbhutasūtram| karmavipākadharmāṇāmacintyaśakterdarśanāt|upadeśaḥ-mahākātyāyanādayo
mahājñānino bhagavadbhāṣitaṃ suvistṛtaṃ vyabhajanta|
kecinna śraddadhante nedaṃ buddhabhāṣitamiti| tadarthaṃ bhagavānāha-asti śāstrātmakasūtram
iti| sūtrasya śāstrapratirūpatvādarthaḥ sugamo bhavati|imāni dvādaśāṅgāni sūtrāṇi śāstuḥpravacanam|
dharmaratnamīdṛśaguṇasampannamityato'bhivandyam||dvādaśāṅgapravacanavargo'ṣṭamaḥ|

saṅgharatnādhikāre ādyaviśuddhivargaḥ(pṛ) bhavatā pūrvamuktam-saṅgho'bhivandya iti| kasmādabhivandyaḥ|
(u) tathāgataḥ sarvatna saṅghaṃ praśaṃsati-saṅgharatnamidaṃ śīlasamādhiprajñāvimuktivimuktijñānadarśanaskandhaviśuddham,
āhvanīyaṃ, prahvanīyaṃ dakṣiṇeyamañjalikaraṇīyamanuttaraṃ
puṇyakṣetraṃ dāyakānāṃ hitakaram iti|śīlaskandhaviśuddhamiti| tathāgata śrāvakasaṅghaḥ
aneḍakaṃ śīlaṃ dhārayan yāvadalpāparādhe'pi paramatrāsaśaṅkī bhavati| jinaurasāḥ puṇyavipākāya
na devamanuṣyādiṣūtpadyante| narakādibhyo'pyabhītāḥ śīlaṃ saprayatnaṃ dhārayantaḥ
kevalaṃ saddharmābhiratā bhavanti| kasmādviśuddhaṃ śīlam| viśuddhaśīladhāraṇañca na kālaparicchinnam|
na brāhmaṇānāmiva ṣāṇmāsikaṃ śīladhāraṇam| [apitu] dīrgharātraṃ yāvadantamupādīyate|
ato viśuddham| viśuddhaṃ śīlamantadvayavimuktaṃ pañcakāmaguṇavimuktaṃ duḥkhakāyavisuktañca
dadhate| ata āryāṇāṃ kāntaśīlā bhavanti| tacchīlaṃ vijñānāñca priyaṃ bhavati|
cittaṃ viśuddhamityataḥ śīlamapi viśuddham| praśamitādhyāśayadoṣā na kevalaṃ śīlaṃ rakṣanti|
paralokādapi bibhyanti| ataḥ saṅgharatnaṃ śīlaskandhaviśuddham|samādhiskandhaviśuddhamiti|
yaḥ samādhistattvajñānamutpādayati sa viśuddha ityucyate|prajñāskandhaviśuddhamiti| prajñā
kleśān kṣapayatītyato viśuddhā|vimuktiviśuddhamiti| yā sarvakleśānāṃ kṣayaṃ prāpayati
na kevalaṃ vighnayati| ato vimuktirviśuddhā|vimuktijñānadarśanaviśuddhamiti| kṣīṇakleśānāṃ
jñānaṃ bhavati yaduta kṣīṇā me jātiriti| nākṣīṇakleśānām| idaṃ vimuktijñānadarśanaṃ viśuddham|āhvanīyaṃ
prahvanīyaṃ dakṣiṇeyamañjalikaraṇīyamiti| īdṛśaguṇasampannatvāt āhvanīyaṃ
prahvanīyaṃ dakṣiṇeyamañjalikaraṇīyam|[anuttaraṃ] puṇyakṣetramiti| tatra ropitena puṇyena
apramāṇavipākaṃ pratilabhate| tat yāvannirvāṇañca na kṣīyate|dāyakānāṃ hitakaramiti| dāyakānāṃ
guṇān vardhayati| yathā aṣṭāṅga samanvitaṃ kṣetraṃ pañcavidhadhānyānyatiśayena saṃvardhayati
na vināśaṃ gamayati| tathā saṅghakṣetramapi aṣṭāṅgasamanvitamityato dāyakānāṃ guṇān
vardhayati| ato'bhivandyam||saṅgharatnādhikāre ādyaviśuddhivargo navamaḥ|

āryavibhāgavargaḥ[pṛ] kena dharmeṇa saṅgha ityākhyāyate| (u) caturvidhāḥ pratipattayañcaturvidhāḥ
pratipannakāḥ śīlasamādhiprajñādiguṇāśca pariśuddhā ityataḥ saṅgha ityākhyāyate|caturvidhāḥ
pratipattayaḥstrota āpatti sakṛdāgipratipatti-anāgāmipratipatti arhatpratipattayaḥ|
caturvidhāḥ phalasthitāḥ strota-āpannasakṛdāgāmyanāgāmyarhantaḥ| strota-āpatti-pratipattau
trayaḥ pudgalāḥ śraddhānusāripratipannako dharmānusāripratipannako'nimittānusāripratipannaka
iti| śraddhānusāripratipannaka iti| yo'labdhānātmaśūnyatājñāno bhagavacchāsane śraddadhāno
bhagavadvacanamanusṛtya pratipanno bhavati| sa śraddānusāripratipannaka ityucyate|
yathoktaṃ sūtre ahamasmin vastuni śraddhayā pratipannaḥ| iti| labdhe tu tattvajñāne na śraddhāmātramanusṛtya
pratipadyate| yathoktaṃ sūtre-nāsti kārako nāsti śraddhālurityādi prajānan
uttamapudgalo bhavati| iti| ato jñāyate alabdhatattvajñānaḥ śraddhānusāripratipannaka
iti| yathoktaṃ sūtre-yo dharme kṣāntisukhaṃ prajñayā bhāvayati sa śraddhāpratipannakaḥ [yaḥ]
pṛthagjanabhūmimatikrāntaḥ strota-āpattiphalañca nālabhata| atrāntare jīvitāntaṃ nālabhata|
sa śraddhāpratipannakaḥ| iti| ayaṃ śrutacintāmayaprajñāyāṃ sthito dharmaṇāṃ kṣāntikāmasukhacittaṃ
samyak bhāvayan anātmaśūnyatājñānamalabhamāno'pi laukikaṃ dharmakṣāntyābhāsacittamutpādayati|
ayaṃ svayamāgata iti atikrāntapṛthagjanabhūmiritityucyate| kasmāditi paścādvakṣyate|
yaḥ śraddhādi pañcendriyavirahitaḥ sa bāhyapṛthagjaneṣuvartate| sa krameṇa uṣmādidharmeṣu
sthitau bhāvanāmayīṃ prajñāṃ labhamāno'pi maulanāmnaiva śraddhānusārītyucyate|
dharmapratipannakabhāvānugāmitvāt| asmāt sūtrāt vaktavyamavaśyaṃ strota āpattiphalaṃ lapsyata
iti| na vaktavyaṃ jīvitānte na lapsyata iti| kasmāt| śraddhāpratipannakasyāsya viprakṛṣṭatvāt|
yathogreṇa saṅghe nimantrite devatā upasaṃgamyārocayanti-amuko'rhan amuko'rhatpratipannako
yāvadamukaḥ śrotaāpannaḥ amukaḥ strotaāpattipratipannaka iti| yadyayaṃ pañcadaśacittakṣaṇavartī
nārocanaṃ labdhuṃ śakyate| iti jñātavyaṃ strotaāpattipratipannakaḥ sannikṛṣṭo
viprakṛṣṭaśca| ayaṃ śraddhāpratipannaka ityucyate|dharmānusāripratipannaka iti| ayaṃ
labdhānātmajñāna ūṣmamūrdhakṣāntyagradharmeṣusthito dharmamanusṛtya pratipadyate yadanātmaśūnyādi|
ayaṃ dharmapratipannaka ityucyate| imau dvau pratipannakau satyadarśanamārgamavatārya
nirodhasatyaṃ paśyata ityato'nimittapratipannaka ityucyate| ime trayaḥ pudgalāḥ strotaāpattipratipannakā
bhavanti| laukikamārge saṃyojanaprahāṇāt phalatrayapratipanna iti na prathāṃ
labhante| idaṃ paścādvakṣyate|strotaāpanna iti| yathoktaṃ bhagavatā sutram-satkāyadṛṣṭidṛṣṭivicikitsāśīlavrataparāmarśānāṃ
trayāṇāṃ sayojānanāṃ parikṣayāt strotaāpanno bhavati
avinipātadharmā niyataḥ sambodhiparāyaṇaḥ saptakṛtbhavaparama iti| (pṛ) yaḥ strotaāpannaḥ
sa satyadarśanaprahīṇakleśo'tyantaparikṣīṇāpramāṇaduḥkhaḥ pṛthivīsama iti aupamyasūtramāha|
kasmāducyate kevalaṃ trayāṇāṃ saṃyojanānāṃ parikṣayāditi| (u) idamuttaratra vakṣyate
yaduta satyadṛṣṭikṣayādanye kṣīṇā iti| avinipātadharmeti| idamapi paścādvakṣyate karmaskandhe|
niyataḥ sambodhiparāyaṇa iti| dharmastrotasyavataran niyataṃ nirvāṇamanuprāpnoti| yathā
gaṅghaughavartī dāruskandho vināṣṭapratyayān niyataṃ mahāsamudramanuprāpnoti| saptakṛdbhavaparama
iti| sa saptasu adhvasvanāsravajñānaṃ paripācayati| yathā [garbhaḥ] kalalādinā
saptasu dineṣu pariṇamati| yathā ca navanītādi saptadinaparamaṃ sevamānasya dhruvā glānirapi
jarjaritā bhavati| yathā ca jñātisambandhaḥ saptasantānān yāti| yathā ca saptaphaṇasarpadaṣṭaḥ
pudgalakāyaścaturbhūtabalāt saptapadāni gacchati nāṣṭamaṃ viṣabalādgacchati| yathā
ca śāṭhyadharmaḥ saptādhvaparamo yāti| yathā vā saptadinepvatīteṣu kalpāgniḥ śāmyati| evaṃ
saptajanmasu sañcitānāsravaprajñāgninā kleśāḥ kṣīyante| dharmasya saptabhavāḥ syuḥ| strota-āpanno'sminnadhvani
nirvāṇe'vatarati| dvitīyaṃ tṛtīyaṃ saptaparamaṃ vā yāti| ayaṃ strotaāpanna
ityucyate|sakṛdāgāmipratipannaka iti| bhāvanāheyasaṃyojanasya navaskandhā bhavanti|
ya ekaṃ dvau vā prahāya trīn caturaḥ pañca vā yāti| sa sakṛdāgā mipratipannakaḥ|kecidāhuḥ-ekenānāvaraṇamārgeṇa
prajahāti iti| tadayuktam| bhagavatoktam apramāṇacittaiḥ prajahāti|
yathā vāśījaṭā iti aupamyasūtra uktam| sakṛdāgāmipratipannakaḥ kulaṃkula ityapi ākhyāyate|
sa dve vā trīṇi vā kulāni sandhāvati saṃsarati| dṛṣṭa eva vā kāye nirvāṇe'vatarati| ayaṃ
sakṛdāgāmipratipannakaḥ|sakṛdāgāmī imaṃ lokaṃ sakṛdāgatya duḥkhasyāntaṃ karoti| sa bhāvanāparikṣīṇatanusaṃyojanaḥ|
saṃyojanānāṃ tanutve sthitaḥ sakṛdāgāmītyucyate| ayaṃ sakṛdāgāmī
ihaiva vā janmani duḥkhasyāntaṃ karoti|anāgāmipratipannaka iti| yaḥ parikṣīṇasaptamāṣṭamasaṃyojanaskandhaḥ
so'nāgāmipratipannakaḥ| parikṣīṇāṣṭamasaṃyojano'yamekabījī anāgāmipratipannakaḥ|
sa ihaiva vā janmani duḥkhasyāntaṃ karoti| atyantaparikṣīṇakāmāvacaranava saṃyojanaskandho'nāgāmī|
anāgāmino'ṣṭaprabhedāḥ-yaduta antarā parinirvāyī, upapadyaparinirvāyī, anabhisaṃskāraparinirvāyī,
sābhīsaṃskāraparinirvāyī, ūrdhvastrotaḥ akaniṣṭhagāmī, ārūpyāyatanagāmī,
parāvṛttajanmā, dṛṣṭadharmanirvāyī iti| uttamamadhyādhamendriyatvāt prabhedāḥ|antarāparinirvāyyapi
uttamamadhyādhamendriyatvena tridhābhidyate| kaścidanāgāmī bhavānnirvidyate,
alpanīvaraṇo na dṛṣṭe nirvāṇamanuprāpnoti| so'ntarāparinirvāti|upapadyaparinirvāyī tridhā
bhidyate upapadyanirvāyī, sābhisaṃskāraparinirvāyī, anabhisaṃskaraparinirvāyīti| upapadyaparinirvāyīti|
ya utpadyamāna eva bhavānnirvidya parinirvāti| sa upapadyaparinirvāyī|
indriyataikṣṇyāt| kaścidutpannaḥ san anāsravamārgeṣu prakṛtyā sthito'bhisaṃskāramaprayujya
parinirvāti| so'nabhisaṃskāraparinirvāyī| madhyamendriyatvāt| kaścidutpannaḥ san kāyopādāne'tibhīrurabhisaṃskāramārgaṃ
prayujya parinirvāti| sa sābhisaṃskāra parinirvāyī| indriyamāndyāt|ūrdhvastrotā
[akaniṣṭhagā] myapi trividhaḥ| ya ekasmādāyatanāt cyuto'parasminnāyatana
utpadya parinirvāti| sa tīkṣṇendriyaḥ| yo dvayostriṣu vāyataneṣu utpadya[parinirvāti] sa
madhyamendriyaḥ| yaḥ sarvasmādāyatanāccyutaḥ sarvāyataneṣūtpadya parinirvāti| sa mṛdvindriyaḥ|
prathamadhyānāt [yo] bṛhatphaladevagāmī sa nistīrṇo nāma| prāptabṛhatphalo yadi śuddhāvāsa
utpadyate| sa na punarārūpyāyatanaṃ gacchati| prajñādhimuktatvāt [ārūpyago] ya ārūpyāyatanaṃ
gacchati| sa naiva śuddhāvāsa utpadyate| samādhyadhimuktatvāt|parāvṛttajanmeti|
yaḥ pūrvabhave strotaāpattiphalasakṛdāgāmiphalaprāptaḥ paścātpravṛttakāyena anāgāmiphalaṃ
prāpnoti| sa na rūpārūpyadhātāvavatarati|dṛṣṭadharmaparinirvāyī ti paramatīkṣṇendriyo dṛṣṭa
eva kāye nirvāṇaṃ prāpnoti|atha pudgalo dvividhaḥ śraddhāvimukto dṛṣṭiprāpta iti| indriyabhedāt
pudgaladvaividhyam| mṛdvindriyaḥ śaikṣo bhāvanāmārge sthitaḥ śraddhāvimuktaḥ| tīkṣṇastu
dṛṣṭiprāptaḥ|yo'nāgāmi avikalāṣṭavimokṣaḥ sa kāyasākṣī| ime sarve arhatphalapratipannakāḥ
saṃyojanaprahāṇasāmyāt|yaḥ parikṣīṇasarvakleśaḥ so'rhana| navavidho'rhana-parihāṇalakṣaṇaḥ,
anurakṣaṇalakṣaṇaḥ mṛtalakṣaṇaḥ, sthitalakṣaṇaḥ, prativedhanalakṣaṇaḥ, akopyalakṣaṇaḥ,
prajñāvimuktalakṣaṇaḥ, ubhayatobhāgavimuktalakṣaṇaḥ, aparihāṇalakṣaṇa iti| śraddhendriyādiprāptyā
arhantaḥ prabhinnāḥ|paramamṛdvindriyaḥ parihāṇalakṣaṇaḥ, samādheḥ parihāṇaduṣṭaḥ|
samādhiparihāṇyā anāsravaṃ jñānaṃ nābhimukhībhavati| anurakṣaṇalakṣaṇa iti kiñcidviśiṣṭendriyatvāt
yaḥ samādhimanurakṣati sa na parihīyate| arakṣaṃstu parihīyate| pūrvaparihāṇalakṣaṇastu
[samādhiṃ] rakṣannapi tataḥ parihīyate|| mṛtalakṣaṇaḥ tato'pi kiñcidviśiṣṭendriyo
bhaveṣu paramaṃ nirviṇṇaḥ| sa na samādhiṃ labdhavānityato'nāsravajñānasyābhimukhībhāvo
durlabhaḥ| labdhvāpi prītirvinaśyati| ato maraṇārthī bhavati|| sthitalakṣaṇa iti yaḥ samādhiṃ
labdhvā na parākramate na ca parihīyate sa sthitalakṣaṇaḥ| purve trayaḥ samādhiparihāṇabhāge
vartante| sthitalakṣaṇastu samādhisthitibhāge vartate|| prativedhalakṣaṇa iti| yaḥ
samādhiṃ labdhvā bhūyo'dhikamabhivardhayati| sa samādhyabhivardhanabhāge vartate|| akopyalakṣaṇa
iti| yaḥ samādhiṃ labdhvā nānāpratyayairna vikṣepayati| sa samādhiprativedhabhāge
vartate| paramatīkṣṇaprajñatvāt| samādhisamāpattisthitivyutthānalakṣaṇānāṃ sugṛhītatvādakopyo
bhavati| nirodhasamāpattimupādāya dvividhaḥ pudgalaḥ-tatsamādhyalābhī prajñāvimuktaḥ,
tatsamādhilābhī tu ubhayatobhāgavimukta iti|| aparihāṇalakṣaṇa iti| yaḥ kṛtāt kṣayaguṇādaparihīṇaḥ|
yathoktaṃ sūtre-bhagavānāha-yo bhikṣavo macchrāvakaḥ śayane paryaṅke vā ahamahamikayā
pratilabdhāt [āsrava]kṣayānna parihīyate| iti| evaṃ navavidhā aśaikṣāḥ| pūrvoktā aṣṭādaśa
śaikṣā navāśaikṣāśca [militvā] saptaviṃśati [pudgalāḥ] laukikaṃ sarvapuṇyakṣetram|
te saṅghe samanvitāḥ| ato'bhivandyaṃ [saṅgharatnam]||āryavibhāgavargo nāma daśamaḥ|

puṇyakṣetravargaḥ(pṛ) kasmādāryāste puṇyakṣetramityucyante| (u) lobhakrodhādīnāṃ kleśānāṃ parikṣīṇatvāt
puṇyakṣetramityucyate| yathā tṛṇānāhataḥ subijāṅkura ityucyate| ato vītarāgāṇāṃ
dānaṃ mahāhitavipākaprāpakam| śūnyatācittā ityataśca puṇyakṣetramityucyante| kasmāt| śūnyalakṣaṇatvāt
sarve rāgadveṣādayaḥ kleśā anutpannā nākuśalaṃ karmotpādayanti| āryā akṛtakadharmalābhina
iti puṇyakṣetraṃ bhavanti| tairlabdhvā dhyānasamādhayaḥ sarve pariśuddhāḥ mahālpaiḥ
kleśairviśaṃyuktatvāt| saumanasyadaurmanasyayornirākṛtattvācca puṇyakṣetram| pañca
cetokhilāni prahāya pratilabdhaviśuddhacittatvācca puṇyakṣetram| aṣṭakṣetraguṇasamanvitvāt
saptavidha samādhipariṣkāraiḥ surakṣitatvāt saptāsrava sannirodhitvāt āsravairaduṣṭam| śīlādisaptapariśuddhadharmasampannatvāt
alpecchāsantuṣṭyādyaṣṭaguṇasamanvitatvāt| tat pāraṃ
santīrya ākāṃkṣāvitaraṇavyavasāyitvācca puṇyakṣetram| uktaṃ ca sūtre prasthānacitamātra eva
kuśaladharmamācaritumabhilaṣati| kiṃ punarbahvarthaṃ prayogam| iti| te āryāḥ sadā kuśaladharmānācarantītyataḥ
puṇyakṣetram| kiñcoktaṃ sūtre yasmāddāyakād gṛhapateḥ śīlavato bhikṣuḥ
satkāramādāya apramāṇasamādhimupasampadya viharati| sa dāyakto gṛhapatirapramāṇaṃ puṇyaṃ
labhata iti| saṅghe santi kecidapramāṇasamādhisamāpannāḥ, kecidanimittasamādhisamāpannāḥ,
kecidacalasamādhisamāpannāḥ| tena dānapatirapramāṇavipākaṃ labhate ato'pi puṇyakṣetram|
kiñcoktaṃ sūtre-trayāṇāṃ sannipātānmahataḥ puṇyasya pratilābhaḥ| śraddhā deyaṃ puṇyakṣetramiti|
santi ca saṅghe bahavo bhadantāḥ| bhadanteṣu śraddhācittaṃ bāḍhamutpadyate| saṅghasya
dānaṃ navapratyayasaṃyuktamityato mahāphalaprāpakam| saṅghadānasya pratigrahītā pariśuddha
ityatastaddānamapi avaśyaṃ pariśuddham|dānañcāṣṭavidham| (1) pariśuddhacitto'lpaṃ deyavastu
bhinnaśīlasyālpaśo dadāti| (2) pariśuddhacitto'lpaṃ deyaṃ bhinnaśīlasya bahuśo dadāti|
(3) pariśuddhacitto deyamalpaṃ dhṛtaśīlasyālpaśo dadāti| (4) pariśuddhacitto'lpaṃ deyaṃ
dhṛtaśīlasya bahuśo dadāti| (5) pariśuddhacitto bahuśo['lpaśo vā] dadāti tathā deyaṃ caturvidham|
saṅghasya dānamavaśyaṃ dve trīṇi vā prasādhayet| sarve sujanāḥ saṅghamupādāya guṇān
vardhante| yatheṣṭaṃ bodhaye pariṇamanti| saṅghasya dīyamānaṃ sarvaṃ vimuktiṃ prāpayiṣyati|
naiva ca saṃsāre pātayati| saṅghasya dīyamānaṃ sarvaṃ cittaprasādhanāya bhavati| yadyekasmin
puruṣe utpannā śraddhā cittaṃ kadācit pariśodhayet kadācidvā prakampeta| saṅghe tu
[samutpannā] śraddhā cittaṃ pariśodhayedeva| na punaḥ prakampeta| kasmiṃścidutpannaḥ snehaḥ
cittaṃ na gurukuryāt na pracīyeta| saṅghe tūtpannā bhaktiḥ cittaṃ gurukuryāt apramāṇālambanatvāt
cittaṃ pracīyeta| saṅghagaṇitānāṃ sarveṣāṃ pudgalānāṃ dadyāt| cittamahimnā vipāko'pi
mahān bhavati| ityādibhiḥ pratyayaiḥ āryapudgalāḥ puṇyakṣetramityākhyāyante| ato'bhivandyam||puṇyakṣetravargaḥ
ekādaśaḥ|

maṅgalavargaḥratnatrayamidaṃ guṇasampannamityataḥ sūtrasyādāvuktam, idaṃ ratnatrayaṃ sarvasya
lokasya prathamaṃ maṅgalam| yathoktaṃ maṅgalagāthāyām-buddho dharmaśca saṅgaśca etanmaṅgalamuttamam
iti| atha kānicitsūtrāṇi maṅgalādīni śaikṣāṇāmāyuryaśaḥprasaravardhanāni iti sūtrakartāro'bhiprayanti|
yathā athetyādipadaṃ sūtrārambhagatamiti| na tanmaṅgalalakṣaṇamiti
paścādvakṣyate| uttamamaṅgalaprārthinā idaṃ ratnatrayameva śaraṇīkartavyam| yathoktaṃ maṅgalagāthāyām-deveṣu
ca manuṣyeṣu śāstā'nuttamanāyakaḥ|mahāmatiśca sambuddha etanmaṅgalamuttamam||yaśca
buddhe suvihitaśraddhācitto na kampate|viśuddhaśīlasampanna etanmaṅgalamuttamam||asevanā
ca bālānāṃ paṇḍitānāñca sevanā|pūjā ca pūjanīyānāmetanmaṅgalamuttamam||iti|ato'bhivandyaṃ
ratnatrayam| uttamamaṅgalatvānmayā sūtrādāvuktam||maṅgalavargo dvādaśaḥ|

śāstrasthāpanavargaḥadhunā lokānāṃ hitakaro jinadharmo jijñāsyate| bhagavato mahākaruṇācittena
sarvalokānāṃ hitakaratvāt taddharmo'pāryantikabādha ityucyate| tadyathā kecit brāhmaṇānāmeva
mokṣaśāstramupadiśanti| bhagavadupadiṣṭaṃ śāstrantu cāturvargīyāṇāṃ sattvānāmātiryagjantūnāñca
santārakaṃ bhavati iti nāsti pāryantikabādhā|(pṛ) na kartavyo buddhapravacanavicāraḥ|
kasmāt| yadi bhagavatā svayameva vicāritam| kimasti vicārāya| yadi bhagavatā na vicāritam|
anye'pi na vicārayituṃ śaknuyuḥ| kasmāt| sarvajñābhiprāyo hi duravagāhaḥ| kimarthamidamuktamiti
na jñāyate| bhagavadabhisandhimajānatāmupadiṣṭaṃ vṛtheti tat ātmanaḥ kleśāyaiva
bhavati| yathoktaṃ sūtre-dvau puruṣau bhagavantaṃ nindataḥ eko'śraddhādveṣābhyāṃ nindati,
aparastadupadiṣṭe saśraddho'pi satyasamādānāsamarthaḥ| saiva buddhanindā| vidvānapi buddhābhisandhimanavabudhya
buddhabhāṣitaṃ na vicārayituṃ śaknoti| kiṃ punastadalābhī buddhābhisandheḥ
kathāsamprayogaṃ cikīrṣati| kasmāt| yathā parapravādasūtre bhagavatā pratipattyarthamidamuktam|
sarve bhikṣavo nānāvidhāḥ parapravādino nālabhanta tathāgatāśayam| yathā
ca sthaviramahākātyāyano bhikṣūnavocat| yathā ca kaścit mahāntaṃ vṛkṣaṃ chitvā atikramyaiva
mūlamatikramyaiva skandhaṃ śākhāpalāśāni paryeṣayanti| tathā yūyamapi tathāgatamatikramyasmānartha
pṛcchatha, iti| yadi mahākātyāyana evārthavivecane śākhāpalāśānyudāharati| kiṃ
punaranye buddhapravacanaṃ pratipadyeran| kiñca bhagavān śariputramapṛcchat ke śaikṣāḥ ke
ca sāṅkhyā iti| evaṃ triḥ pṛṣṭo nottaramavādīt| tathāgatamūlāḥ sarvadharmāḥ| tathāgata eva
pratipadyate nānye| iti ānanda stathāgatamāmantyāha-abhisambodhisamadhigamāt pratilabdhe
mārge hitaṃ bhavatītyatadapi yujyate| kasmāt| dvābhyāṃ pratyayābhyāṃ samyak dṛṣṭirbhavati
parato ghoṣāt yoniśaśca manaskārāt| bhagavānānandamavocat-abhisambodhimātrānmārgalābhahitaṃ
sampannaṃ bhavati| iti| yathā cāha bhagavān-yadi mayā kasyacit dharma upadiṣṭaḥ so'pratilabdhamadabhisandhitvāt
kalahāyate| iti|adhunā vādinaḥ pṛthak pṛthagabhiniviṣṭāḥ| kecidvadanti
santi atītānāgatadharmā iti| kecidvadanti na santi iti| ato jñātavyameva vādinaḥ tathāgatamapratipadyamānā
yathārutamanuvartamānāḥ kalahāyanta iti| yathā ānandaḥ samādhyarthaṃ
sarvāṇyupādānāni duḥkhamityavocat| tadā bhagavān bhikṣūnabravīt-bhāvayathemamartha nānandopamitākāram
iti|sarve vādina āhuḥ-arhan agradakṣiṇīya iti| bhikṣavo'jñātvā tathāgatamupetyāprākṣuḥ|
bhagavānavocat-mama śāsane agrapravrajito'gradakṣiṇīya iti| [evam] annapāne sthūlavastunyeva
na jānanti [yathāvat] kaḥ punarvādastathāgatenabhisandhāya bhāṣite sūkṣmadharme|
ityādinā hetunā na kartavyo vicāraḥ|atrocyate| na yuktamidam| kasmāt| kāraṇasattvāt parāmisandhirjñātuṃ
śakyate| yathoktaṃ gāthāyām-jānanti vaktuḥ sandhānaṃ[paramaṃ] yatparāyaṇam|jānantyapi
ca vaktuśca vivakṣā yasya vastunaḥ|| iti|tatrāsti dvidhā mārga āryamārgo laukikamārga
iti| idaṃ paścādvakṣyate| anena mārgeṇa vakturāśayo jñāyate| atha parapravāda sūtre'pi
bhagavān saṃśrāvayati sma| [ārya] kātyāyanādibhirmahāvādibhirbhagavadāśayaḥ pratilabdha
ityato bhagavān sādhupraśaśaṃsa| udāyibhikṣudharmadinnādibhibhikṣuṇībhiḥ kṛtaṃ bhagavacchāsanaṃ
bhagavān śrutvā [tadeva punaḥ] śrāvayati sma|gabhīraṃ tathāgataśāsanaṃ vivṛṇvatā
śāstraṃ viracyate| avivaraṇe santiṣṭhet| evamanyaḥ “tathāgatamūlāḥ sarvadharmā” ityādi
praśnaḥ sarvaḥ pratyuktaḥ| kiñca śāstraṃ viracayitavyam| kasmāt| śāstre viracitte hi arthaḥ
sugamaḥ syāt| dharmaśca cirasthitikaḥ syāt| bhagavāṃśca śāstrapraṇayanaṃ saṃśrāvayati sma|
yathoktaṃ sūtre-bhagavānavocadbhikṣūn-yathāpraṇītaṃ śāstraṃ samyagdhārayata| iti| ataḥ
sūtrādarthamādāya śāstraṃ nikāyānta rātmanā pṛthak sthāpyate| ataḥ śāstraṃ racayitavyam|kiñca
bhagavān nānāsattvānāṃ santaraṇīyānāṃ kṛte lokādīni śāstramukhānyuktavān| yathā svātyādayo'pratipadyamānā
bhrāntamatayo'bhūvan| svātyādayo bhikṣava āhuḥ-tadevedaṃ vijñānaṃ sandhāvati
saṃsarati| ananyaditi|bhagavānevamādinā nānādharmamupadiṣṭavān| vinā śāstraṃ kathamarthaḥ
pratipadyeta| ityādibhiḥ kāraṇaiḥ śāstraṃ viracayitavyam||śāstrasthāpanavargastrayodaśaḥ|

śāstramukhavargaḥlokamukhaṃ paramārthamukhamiti dvimukhaṃ| lokamukhataḥ astyātmā ityucyate|
yathoktaṃ sūtre-ātmā hi ātmano nāthaḥ ko nu nāthaḥ paro bhavet|ātmanaiva kṛtaṃ puṇyaṃ ātmanaiva
viśudhyate|ātmanaiva kṛtaṃ pāpamātmanā saṃkliśyate|| iti|kiñcoktaṃ sūtre-śāśvataṃ manovijñānam|
iti| āha ca-dīrgharātraṃ bhāvitacitto mṛta ūrdhvajanmabhāk bhavati| iti| kiñcāha
kārakaḥ karma karoti, kārakaḥ svayamanubhavati| iti| amukaḥ sattvo'trotpadyate ityādi sarvaṃ
lokamukhenoktam, paramārthamukhatastūcyate sarvaṃ śūnyamasat iti| yathoktaṃ sūtre eṣu
pañcasu skandheṣu nāstyātmā vā ātmīyaṃ vā| cittañca samīraṇajvalanavat pratikṣaṇavināśi|
asti karma asti karmaphalam, kārakastu nopalabhyate| iti| yathā bhagavān āha-skandhānāṃ santatyā'sti
saṃsāra iti|(2) anyadasti dvividhaṃ śāstramukham vyavahāramukhamāryamukham iti|
vyavahāramukhamiti| vyavahārata ucyamānam, [yathā] candraḥ kṣīyata iti| vastutastu candro
na kṣīyate| [yathā vā] mṛgā ramāteti snuṣāṃ māteti vadanti| na vastutaḥ sā mātā| yathoktaṃ
sūtre-jihvā rasaṃ vijānāti iti| jihvāvijñānaṃ rasaṃ vijānāti na tu jihvā| yathā śaktipratihataṃ
puruṣaṃ prati vadanti puruṣo'yaṃ duḥkhaṃ vijānātīti| vijñānantu duḥkhaṃ vijānāti,
na tu puruṣaḥ| yathā vā daridraḥ puruṣaḥ prabhuriti vyapadiśyate| buddho'pi puruṣavaśāt prabhuriti
khyāpayati| kiñca bhagavān tīrthikānākārayati brāhmaṇāniti śramaṇāniti ca| kṣatriyabrāhmaṇādaya
iva buddho'pi vyavahārataḥ pūjyo bhavati| ekameva yathā bhājanaṃ deśavaśāt
vibhinnanāmakam, buddho'pi nāmānuyāti| yathā bhagavānāha-ahaṃ vaiśālīṃ paścimā [valoka]mavalokayāmīti|
evamādivacanaṃ vyavahāramanuvartata iti vyavahāramukhamityucyate|āryamukhamiti|
yathoktaṃ sūtre-pratītyasamutpannaṃ vijñānaṃ cakṣurādīnāmindriyāṇāṃ mūlaṃ mahāsamudravat|
yathāha sūtram-skandhāyatanadhātūnāṃ pratyayāḥ sāmagrīmātram na kārakaḥ nāpi vedakaḥ iti|
sarvaṃ duḥkhamiti cāha| yathoktaṃ sūtre-yat laukikā vadanti sukhamiti [tat] āryā duḥkhaṃ
vadanti| yat āryā duḥkhaṃ vadanti [tat]laukikāḥ sukhaṃ vadanti| iti| abhidheyāḥ śūnyā animittā
ityādi ca| tat āryamukhamityucyate|(3) traikālika śāstramukham| yatra rūpamityākhyāyate
tatra yadatītaṃ yadanāgataṃ vartamānam sarvaṃ tat rūpamityucyate| idaṃ laukikaṃ śāstramukham|(4)
asti cediti śāstramukham| [yathā] sparśo'sti cet, so'vaśyaṃ ṣaḍāyatanamupādāya
bhavati| na tu sarvaṃ ṣaḍāyatanaṃ sparśasya hetūkriyate| tṛṣṇasti cet avaśyaṃ sā vedanāmupādāyaṃ
bhavati| na tu sarvā vedanā tṛṣṇāyā hetūkriyate| kadācit samagraheturucyate yathā
sparśapratyayā vedanā iti| kadācidasamagra heturucyate yathā vedanāpratyayā tṛṣṇā iti| na
tūcyate avidyeti| kadācidanyathocyate| yathoktaṃ sūtre-prītamanasaḥ kāyaḥ praśrabhyate| aprītasyāpi
tribhirdhyānaiḥkāyaḥ praśrabhyate| praśrabdha[kāyaḥ] sukhaṃ vedayate| iti ca caturbhirdhyānaiḥ
prasrabdhimānapi na sukhaṃ vedayate| itīdamanyathā vacanam|(5) utsargo'pavāda
iti dvividhaṃ śāstramukham| yathoktaṃ sūtre-yaścai-tyavandanāya pādāvutkṣipati sa āyuṣo'nte
deveṣūtpadyate iti| ayamutsargaḥ| sūtrāntaramāha-anantaryasya kartā na deveṣūtpadyata
iti| ayamapavādaḥ| uktañca sūtre-kāmānāmanubhavitā nāpāpakaṃ karoti iti| ayamutsargaḥ| strota
āpannaḥ puruṣaḥ kāmānupabhuñjāno'pi na durgatipatanīyaṃ karma karoti iti| ayamapavādaḥ|
api coktaṃ sūtre-cakṣuḥ pratītya rūpañca cakṣurvijñānamutpadyate iti| ayamutsargaḥ| yadi
tadaiva sarvāṇi rūpāṇi pratītya cakṣurvijñānamutpadyata iti vadet| tadayuktam| atha coktaṃ
sūtre-śrotraṃ pratītya śabdañca śrotravijñānamutpadyate na cakṣurvijñānam| iti| ayamapavādaḥ|
utsargo'pavādaśca sarvaḥ sayuktiko na dharmalakṣaṇavilomakaḥ|(6) aparamasti dvividhaṃ
śāstramukham-viniścitamaviniścitamiti| viniścitam-yathocyate-buddhaḥ sarvajñaḥ puruṣa
iti| bhagavato bhāṣitaḥ paramārtho dharmaḥ| bhagavataḥ śrāvakāḥ samyagācāraśīlā iti| kiñcāha-sarve
saṃskṛtadharmā anityā duḥkhāḥ śūnyā anātmānaḥ [teṣāṃ]nirodho nirvāṇam ityādi mukhaṃ
viniścitam| aviniścitam-yadyucyate mriyamāṇo jāyata iti| tadaviniścitam| satyāṃ tṛṣṇāyāṃ
jāyate| tṛṣṇākṣaye nirudhyate| kiñcoktaṃ sūtre-samāhitasya tattvajñānamutpadyata iti| idamapi
aviniścitam| āryāṇāṃ samādhilābhināṃ tattvajñānamutpadyate| na tu tīrthikānāṃ labdhasamādhikānāmapi|
yathāha sūtram-yadabhilaṣitaṃ tallabhyate iti| idamapi aviniścitam| kadācittu
na labhyate| yadāha-ṣaḍāyatanaṃ sparśajanakam iti| idamapi aviniścitam| kiñcijjanakaṃ
kiñcinna janakam| evamādyaviniścitamukham|(7) atha kṛtakākṛtakaśāstramukham| yathocyate-adbhuta
mūlikā surabhipuṣpañca na vātarogapratikūlam iti| āha-kovidārapuṣpaṃ vātarogapratikūlam
iti| ādyasya manuṣyapuṣpatvāt na vātarogapratikūlamityucyate| dvitīyasya divyapuṣpatvāt
vātarogapratikūlamityucyate| kiñca vadanti tisro vedanā-duḥkhā vedanā sukhā vedanā aduḥkhāsukhā
vedanā iti| sūtrāntaramāha-vidyamānāḥ sarvā vedanā duḥkhamiti| trividhaṃ duḥkhaṃ-duḥkha-duḥkhaṃ,
vipariṇāmaduḥkhaṃ saṃskāra duḥkhamiti| tadarthamāha-vidyamānāḥ sarvā vedanā
duḥkhamiti| āha ca-duḥkhamidaṃ trividhaṃ navaṃ purāṇaṃ madhyamiti| aciravedanāyāṃ sukham|
ciranirvede duḥkham| madhyame upekṣā|kiñcāha-abhisambuddhatvāt parivrāṭ iti| anabhisambuddho'ṣi
parivrāṭ bhavati| evamādilakṣaṇānāṃ hetuta ākhyā bhavati|(8) pratyāsattiḥ śāstramukham|
yathā bhagavānavocabhdikṣūn-prajahata prapañcam, tadā nirvāṇaṃ labhadhve iti| alabdhe'pi
pratyāsattyā labhadhve ityucyate|(9) lakṣaṇasāmyaṃ śāstramukham| yathā ekavastukathane
anyadapi vastu samalakṣaṇamuktaṃ bhavati| yathā cāha bhagavān-laghuparivṛttaṃ cittam| tadā
anye'pi caittadharmā uktā bhavanti|(10) bhūyo'nuvartanaṃ śāstramukham| yathā bhagavānā
ha-ya udayavyayalakṣaṇadṛṣṭidvayaṃ na prajānāti sa sarvaḥ sarāgī bhavati| yastu prajānāti
sa vītarāgo bhavati| iti| strotaāpanna udayavyayalakṣaṇadvitayadṛṣṭiṃ jānannapi sarāgo bhavati|
tatprajānānāṃ bhūyastvena paraṃ vītarāgā bhavanti|(11) kāraṇe kāryopacāraḥ śāstramukham|
yathocyate-annadānaṃ prayacchati pañca guṇān-āyuḥ varṇaṃ balaṃ sukhaṃ pratibhānam iti|
vastutastu nāyurādīn pañca guṇān prayacchati| api tu taddhetūn prayacchati| kiñcāhuḥ kārṣāpaṇamadyata
iti| kārṣāpaṇaṃ nādanīyam| api tu kārṣāpaṇamupādāya labdhamadyate ityataḥ kārṣāpaṇamadyata
ityucyate| yathāha sūtram-strīpuruṣau malam iti| na vastuto malam| āsaṅgādikleśamalahetutvāt|
malamityucyate| kiñcāha-pañca viṣayāḥ kāmā iti| na vastutaḥ kāmāḥ| kāmajanakatvāt|
kāmā ityucyante| sukhakāraṇaṃ sukhamityucyate| yathā vadanti-upacitadharmāṇaṃ
puruṣaṃ ayaṃ puruṣaḥ sukha iti| duḥkhakāraṇaṃ duḥkhamityucyate| yathā vadanti-mūḍhaiḥ saha
saṃvāso duḥkhamiti| yathā vadanti sukho'gniḥ duḥkho'gniriti| āhuśca-āyurheturāyuriti| yathoktaṃ
gāthāyām-janmopakaraṇasampacca bāhyaṃ jīvitamasti hi|dhanahārī yathā nṝṇāṃ jīvitāpahṛducyate||
iti|āhuścāsravaheturāsrava iti| yathāha saptāsravasūtram-tatra dvau vastuta āsravau,
amyāni pacca vastūni āsravakāraṇāni|kārye kāraṇopacāraścāsti| yathā bhagavānāha-mayā
pūrvakarmānubhavitavyamiti| karmaphalamanubhavitavyamityarthaḥ|evamādīni bahūni śāstramukhāni
parijñātavyāni||śāstramukhavargaścaturdaśaḥ|

śāstrapraśaṃsāvargaḥśāstramidamabhyasitavyam kasmāt| śāstramabhyasan puruṣadharmajñānaṃ labhate|
yathoktaṃ sūsre-dvau puruṣau staḥ jño'jñaśca| yaḥ skandhadhātvāyatanadvādaśanidānakāraṇakāryādidharmavivekākuśalaḥ
so'jñaḥ| yastu kuśalaḥ, sa jña iti| śāstre cāsmin skandhadhātvāyatanādīni
samyagvivicyante| ata idaṃ śāstramupādāya puruṣadharmajñānaṃ labhyate| itīdamabhyasitavyam|etacchāstrābhyāsādaprākṛto
bhavati| prākṛto'prākṛta iti dvau puruṣau staḥ|
yathā vadanti-kaścinmuṇḍitakeśaśmaśruko dharmapaṭaṃ paridadhānaḥ parigṛhītabuddheryāpatho'pi
bhagavacchāsanād dūrībhūtaḥ| śraddhendriyādyasamanvāgamāt| yastu śraddhendriyādisamanvāgataḥ
sa gṛhastho'pi aprākṛta ityucyate| yathoktaṃ sūtre-caturvidhāḥ puruṣāḥ kaścit saṅghasyeryāpathe'vatīrṇaḥ
na saṅghagaṇitaḥ| kaścit saṅghagaṇito na saṅghasyeryāpathe'vatīrṇaḥ|
kaścit saṅgheryāpathe saṅghagaṇanāyāñcāvatīrṇaḥ| kaścinna saṅgheryāpathe'vatīrṇo nāpi saṅghagaṇanāyām|
ādyaḥ pravrajitaḥ prākṛtaḥ| anantaro gṛhastha āryaḥ| tṛtīyaḥ pravrajitaḥ āryaḥ|
caturtho gṛhastha prākṛtaḥ| iti| anena hetunā śraddhendriyādivirahito na saṅghagaṇānāyāmavatarati|
ataḥ śradvendriyādīnāṃ kṛta udyogaḥ kāryaḥ| śraddhendriyalipsunā bhagavacchāsanaṃ
śrutvā uddiṣṭaṃ prātimokṣamādāya yathāvaccaritavyam| ato'bhyasitavyamidaṃ buddhadharmaśāstram|kiñcānena
śāstreṇa dvividhaṃ hitaṃ bhavati ātmahitaṃ parahitamiti| yathoktaṃ sūtre-caturvidhāḥ
puruṣāḥ| kaścidātmahitāya pratipanno na parahitāya| kaścit parahitāya pratipanno
nātmahitāya| kaścidātmahitāya ca pratipannaḥ parahitāya ca| kaścinnaivātmahitāpa pratipanno
na parahitāya iti| ya ātmanā śīlādīn sampādayati na parān śīlādiṣu sthāpayati| sa ātmahitāya
pratipannaḥ| evaṃ caturdhā| yat kaścidātmahitāya pratipanno'pi pareṣāñca dānādimahāphalaṃ
sampādayati| tadapi parahitam| tatra buddhānusmṛte rnedaṃ hitamucyate| yadi kaścit
parasya dharmopadeśāya pratipannaḥ| tat parahitam| sa ātmanā dharmacaryāmanuvartamāno'pi
parārthamupadeśāt ātmano'pi hitamanuprāpnoti| yathoktaṃ sūtre-parasyadharmamupadiśan pañcavidhaṃ
hitaṃ labhate iti| tatra buddhānusmṛterapi nedamucyate| tatra pravacanamātrasyottamaṃ
hitaṃ bhavati yadyathoktamācarata āsravāḥ kṣīyante iti| ato dharmasya prakktā parahitāya
pratipannaḥ| sa sahitatvācca puruṣeṣūttamaḥ| tadyathā raseṣu maṇḍam|atha sa puruṣa idānīṃ
jyotiṣi sthitaḥ paścādapi jyotiḥ parāyaṇo bhavati| laukikāḥ sarve bhūyasā tamastamaḥ parāyaṇāḥ
jyotiṣo jyotiḥ parāyaṇā vā| yaḥ kaścid buddhaśāsanamācarati sa tamaso jyotiḥ parāyaṇaḥ
jyotiṣo jyotiḥ parāyaṇo vā bhavati| kasmāt| dānādīnācaran na [tādṛśaṃ] hitaṃ vindate
yādṛśaṃ buddhadharmaṃ śṛṇvan [vindate]| yaścālpa[mapi] buddhapravacanaṃ śṛṇoti sa prativedhajñānalābhī
san sarvakleśān bhaṅktvā apramāṇahitaṃ prasavati| yaktoktaṃ sūtre-catvāraḥ pudgalāḥ-tamastamaḥparāyaṇaḥ
tamojyotiḥparāyaṇaḥ jyotirjyotiḥ parāyaṇaḥ jyotistamaḥparāyaṇaḥ
iti| kiñca caturvidhāḥ parāyaṇāḥ anussrotogāmī pratisrotogāmī sthitātmā, tīrṇaḥ pāraṅgata
iti| yaścittaikāgryeṇa bhagavaddharmaṃ śṛṇoti sa eva pañca nīvaraṇāni prahāya saptabodhyaṅgāni
bhāvayati| ataḥ sa pratiruddhasaṃsārasrotāḥ pratīkūla ityucyate| sa ca sthitātmā pāraṅgataśca
bhavati|punaścaturvidhāḥ puruṣāḥ-sadābhavanimagnaḥ kañcit kālaṃ bhavānnirgatya punarnimagnaḥ,
bhavanirgamaparīkṣakaḥ bhavapāraṅgata iti| yo nirvāṇagāmiśraddhādiguṇānnotpādayati|
sa sadā bhavanimagnaḥ| kaścit laukikaśraddhādīnutpādya na dṛḍhayati panaḥ parihīyate|
sa kañcit kālaṃ nirgatya punarnimagnaḥ| yaḥ śraddhādīnutpādya śubhāśubhaṃ vivecayati sa
nirgamaparīkṣakaḥ| yaḥ nirvāṇagāmiśraddhādīnupasampādya bhāvayati sa pāraṅgataḥ| yo bhagavaddharmasya
samyagarthaṃ vetti sa naiva sadā nimagno bhavati| sa muhūrtaṃ parihīno'pi nātyantaṃ
parihīyate|sa ca guṇābhāvayitetyucyate yaḥ kāyena śīlaṃ manasā prajñāṃ ca bhāvayati
sa kiñcid duṣkarma kurvannapi durgatau patati| yastu bhāvayati kāyena śīlaṃ manasā prajñāṃ
sa bahu duṣkarma kurvannapi na durgatau patati| kāyasya bhāvayitā śrutaprajñābhyāṃ kāyavedanācaittān
bhāvayati| kāyaṃ bhāvayan krameṇa śīlasamādhiprajñāskandhānutpādya karmāṇi prajahāti|
karmaṇāṃ prahāṇāt saṃsāro'pi nirudhyate| -uktañca sūtre caturvidhāḥ puruṣāḥ-kecit
agambhīratīkṣṇānuyāḥ, kecit atīkṣṇagambhīrānuśayāḥ, kecidgambhīratīkṣṇānuśayā, kecidagambhīrātīkṣṇānuśayāḥ|
ādyaḥ adhimātrānuśayaḥ kāle kāla āgacchati| samanantaro yo mṛdumadhyānuśayaḥ
sa sadāgatya cittaniviṣṭo bhavati| tṛtīyo yo'dhimātrānuśayaḥ so'pi āgatya cittaniviṣṭaḥ|
caturtho yo mṛdumadhyānuśayaḥ sa kaśmiṃñcitkāla āgacchati| sa yadi bhagavataḥ śāsane
samyacchāsraṃ śṛṇoti| sa tīkṣṇagabhīrākhyadvividhānanuśayān prajahāti|bhagavaddharmasya samyagarthaṃ
yo vetti| tasya nātmavyābādhā na paravyābādhā bhavati| tīrthikāḥśīlamātradhāriṇaḥ
svakāyameva vyābādhante| nāsti puṇyapāpaṃ [nāsti] karmaphalamiti mithyādṛṣṭau yaḥ patati
saparāneva vyābādhate| yaddānamācarati sa ātmānamapi vyābādhate parānapi vyābādhate| yathādhvare
bahavaḥ paśavo hanyante| yastu bhagavaddharmasyārthaṃ vetti| sa hitameva kurvan
nātmānaṃ byābādhate| nāpi parān| yathā dhyānasamādhimaitrīkaruṇānāṃ lābhī| ato'bhyasitavyamidaṃ
bhagavacchāsanaśāstram|etacchāsrābhyāsī samyagarthaveditvāt kathyo bhavati| yathoktaṃ
sutre kathāsamprayogeṇa [pudgalo] veditavyo yadi vā kathyo yadi vā'kathya iti| yo viduṣāṃ
dharmaṃ pṛṣṭhaḥ sthānāsthāne na santiṣṭhati| parikalpe na santiṣṭhati| pratipadāyāṃ na santiṣṭhati|
ayamakathyo bhavati| tadviparītaḥ kathya iti| viduṣāṃ dharme na tiṣṭhatīti| vādī
samyak prajñānenārthagatiṃ jñātvā paścātprayogamādatte| so'syājñatvāt na grāhyaḥ| yathā
nāthaputrādayaḥ svayaṃ vadanti asmākaṃ śāstā āptaḥ tadvacanamevānuvartāmaha iti| sthānāsthāne
na santiṣṭhatīti| hetuprayoge na tiṣṭhati| tīrthikādīnāṃ dvidhā hetuḥ sādhāraṇahetuḥ
viśeṣaheturiti| pareṇa sādhāraṇahetāvukte asādhāraṇahetunā prativadanti| asādhāraṇahetāvukte
sādhāraṇahetunā prativadanti| evaṃ dvividhahetāvapi na tiṣṭhanti| parikalpe na santiṣṭhati
iti| dṛṣṭānte na tiṣṭhati| pratipadāyāṃ na santiṣṭhatīti| vādapaddhatau na tiṣṭhati| yathā
ha-mā paruṣavacanamuccāraya| mā tyaja pratijñārtham| yatnenopāyaṃ śikṣaya saṃvillābhāya|
ātmano vā mānasikī tuṣṭhiḥ āryapravacanadharmaḥ iti| tatra yo bhagavaddharma samyak jñātvā
pravakti sa kathyo bhavati| nānye|akathya iti| ya [ekāṃśa] vyākaraṇīyaṃ praśnaṃ nai [kāṃśena]
vyākaroti| vibhajya vyākaraṇīyaṃ praśnaṃ na vibhajya vyākaroti| pratipṛcchāvyākaraṇīyaṃ
praśnaṃ na patipṛcchya vyākaroti sthapanīyaṃ praśnaṃ na sthapayitvā vyākaroti| tadviparītaḥ
kathyaḥ| ekāṃśa vyākaraṇīyaḥ praśna iti| [tatra] eka eva heturasti| [tena] yathā
buddho bhagavān [tathā] loke nāsti tatsama itīdṛśamanumānaṃ bhavati| vibhajyavyākaraṇīyaḥ
praśna iti| punarasti kāraṇaṃ [vibhajya vyākaraṇasya]| yathā mṛtasantānādayaḥ [punarutpatsyant]
iti| paripṛcchāvyākaraṇīyaḥ praśna iti| yathā kaścitpṛcchati| anyaḥ punaḥ paripṛcchaya
vyākaroti| sthapanīyaḥ praśna iti yo dharmo'bhūtarūpaḥ kintu prajñaptisan| sa dharmaḥ kimekaḥ
uta nānā, kiṃ śāśvataḥ utāśāśvata ityādi yadi kaścit pṛcchati| nāyamartho vyākaraṇīyaḥ|
bhagavacchāsanasya vettā kevalaṃ tat vetti| tasmādabhyasitavyamidaṃ bhagavacchāsanaśāsram|kiñca
santi caturvidhāḥ puruṣāḥ-sāvadyaḥ badyabahulaḥ alpāvadyaḥ anavadya iti| sāvadya
iti yasya kevalamakuśalaṃ naiko'pi kuśaladharmo'sti| vadyabahula iti| yasyākuśalaṃ bahu
kuśalamalpam| alpavadya iti| yasya kuśalaṃ bahu akuśalamalpam| anavadya iti| yasya kuśaladharmamātraṃ
nākuśalam| bhagavacchāsanasya samyagarthavedī dvaividhyaṃ bhajate alpavadyo'navadya
iti|atha yo bhagavacchāsanasyārthaṃ vetti| tasya duḥkhavedanā parimitā| sa hi nirvāṇamavaśyaṃ
prāpsyati||śāstrapraśaṃsāvargaḥ pañcadaśaḥ|

caturdharmavargaḥathaitacchāsrābhyāsī uttamaṃ saṅgrahadharmaṃ vindate| yathoktaṃ sūtre-catvāri
saṅgrahavastūni-dānaṃ priyavacanamarthacaryā samānārthatā iti| dānam annavastrādīnām| dhanadānena
saṃgṛhītāḥ sattvāḥ punarvikampyā bhavanti| priyavacanam yathāpriprāyaṃ bhāṣaṇam|
idamapi duṣṭameva| tasyābhiprāyasya [svīyatayā] grahaṇāt| arthacarcā parārthaṃ hitākāṃkṣaṇam|
yat sahetupratyayamanyasya kāryasiddhiṃ karoti| idamapi prakampyaṃ bhavati| samānārthatā|
yathā śoke mode ca [pareṇa] sahaikībhavanam| iyaṃ samānārthatā| idaṃ kadācitprakampyam|
yadi kaścit dharmadānapriyavacanārthacaryāsamānārthatābhiḥ sattvān saṅgṛhṇāti| tadā te
sattvā na prakampyā bhavanti| dharmeṇa saṅgraho yadutaitacchāstrābhyāsaḥ| ato yatnena śikṣitavyam|etacchāstramabhyasan
uttamaṃ śaraṇaṃ labhate| yathoktaṃ sūtre-dharmapratiśaraṇena
bhavitavyam na pudgalapratiśaraṇeneti| yadyapi kaścidevaṃ vadet mayā bhagavataḥ sammukhāt
śrutaṃ bhadantaśca sammukhādvā pūrvānte śrutamiti| tasyāśraddheyatvāt na tadvavacanamādeyam|
yadvacanantu sūtre'vatīrṇaṃ dharmalakṣaṇāviruddhaṃ vinayānuloimitañca tatpunarādeyaṃ syāt
iti| sūtre'vatīrṇamiti yat nītārthasūtre'vatīrṇam| nītārthasūtrañca yasyārthagatirdharmalakṣaṇāviruddhā|
dharmalakṣaṇañca yadvinayānulomakam| vinayaśca saṃvaraḥ| tadyathā kaścit
saṃskṛtadharmāḥ śāśvatāḥ sukhāḥ sātmāna iti bhāvayati| sa na kāmādīn prajahāti| anityā duḥkhā
anātmāna iti yo bhāvayati| sa kāmādīn prajahāti| anityatādijñānameva dharmalakṣaṇam
dharmo'yaṃ śaraṇīkartavyo na pudgalāḥ|dharmapratiśaraṇaṃ vadatā sarve dharmāḥ saṅgṛhītā bhavanti|
ataḥ punarucyate nitārthasūtrapratiśaraṇena bhavitavyaṃ na neyārthasūtrapratiśaraṇeneti|
nītārthasūtrameva tṛtīyaṃ pratiśaraṇam| yaducyate arthapratiśaraṇena bhavitavyaṃ na
vyañjanapratiśareṇa iti| yo'yaṃ vyañjanārthaḥ sūtre'vatīrṇo dharmalakṣaṇāvirodhī vinayānulomakaśca
tatpratiśaraṇena bhavitavyam| jñānapratiśaraṇena bhavitavyaṃ na vijñānapratiśaraṇena
iti| [vijñānaṃ] yat rūpādivijñānam| yathoktaṃ sūtre vijānātīti vijñānam| iti| jñānaṃ
nāma yathābhūtadharmābhisamayaḥ| yathoktaṃ-rūpavedanāsaṃjñāsaṃskāravijñānāni yathābhūtaṃ prajānātīti
jñānam| śūnyataiva yathābhūtam| ato yadvijñānapratilabdham, na tatpratiśaraṇena
bhavitavyam| yā jñānapratiśaraṇatā saiva śūnyatāpratiśaraṇatā| tāmuttamapratiśaraṇatāṃ prativedhitukāmena
idaṃ śāstramabhyasitavyam|uktañca sūtre-catvāri devamanuṣyāṇāṃ cakrāṇi śubhavardhakāni|
pratirūpadeśavāsaḥ satparuṣopāśrayaḥ ātmanaḥ samyakpraṇidhānaṃ pūrve ca kṛtapuṇyatā|
iti| pratirūpadeśavāso nāma yat pañcadūṣaṇavivikto madhyadeśaḥ| satpuruṣopāśrayo
yat buddhādhvani janmanā saṅgamaḥ| pūrve ca kṛtapuṇyatā nāma yat bādhiryamūkatādyabhāvaḥ|
ātmanaḥ samyak praṇidhānaṃ nāma samyak darśanamidam| samyak darśanañcāvaśryaṃbhagavacchāsanaśravaṇādutpadyate
ityata idaṃ samyacchāsanaśāstramabhyasitavyam|asya śāstrasyādhyetā cāsminnevāyuṣi
satyaprativedhākhyaṃ mahāsārārthaṃ labhate| yathoktaṃ sutre-catvāraḥ sāradharmāḥ
vacanasāraḥ samādhisāro darśanasāro vimuktisāra iti| vacanasāra iti| sarve saṃskṛtā anityā
duḥkhāḥ, sarve anātmānaḥ śāntaṃ nirodho nirvāṇamiti yadvacanam| ayaṃ vacanasāraḥ śrutamayaprajñāparipūraṇamityākhyāyate|
imamupādāya pratilabdhaḥ samādhiścintāmayaprajñāparipūraṇamityucyate|
imaṃ samādhimupādāya saṃskṛtadharmā anityā duḥkhāḥ ityādi bhāvanā samyagdarśanaprāpiṇī
bhāvanāmayaprajñāparipūraṇamityucyate| prajñātrittayapratilabdhaṃ phalaṃ vimuktisāra
ityākhyāyate|atha yaḥ śṛṇoti bhagavacchāsanasya samyacchāsram, sa mahāntamarthaṃ labhate|
yathoktaṃ sūtre-catvāro mahārthadharmāḥ satpuruṣasaṃsevā, saddharmaśravaṇaṃ, yoniśo
manaskāraḥ dharmānudharmapratipattiriti| yaḥ satpuruṣamupāste sa saddharmaṃ śṛṇoti| asya
saddharmasya satpuruṣavartitvāt| śrutasaddharmā san yoniśo manaskāramutpādya anityādinā dharmān
samyagbhāvayati| anayā bhāvanayā dharmānudharmaṃ pratipadyate yadutānāsravaṃ darśanam|etacchāstraṃ
śṛṇvataścatvāri guṇādhiṣṭhānāni bhavanti-prajñādhiṣṭhānaṃ, satyādhiṣṭhānaṃ,
tyāgādhiṣṭhānaṃ, upaśamādhiṣṭhānamiti| dharmaśravaṇātprajñā bhavatīti prajñādhiṣṭhānam|
anayā prajñayā paramārthaśūnyatāṃ paśyatīti satyādhiṣṭhānam| śūnyatādarśanena kleśānāṃ viyogaṃ
labhata iti tyāgādhiṣṭhānam| kleśānāṃ kṣayācittamupaśāmyatīdamupaśamādhiṣṭhānam|kiñca
bhagavacchāsanasya samyacchāstraṃ śrutavataścatvāri nirvāṇagāmini kuśalamūlāni aṅkurībhavanti
yaduta ūṣmadharmo mūrdhadharmaḥ kṣāntidharmo laukikāgradharma iti| anityādyākāreṇa pañcaskandhān
bhāvayato'varaṃ mṛdu nirvāṇagāmi kuśalamūlaṃ cittasyoṣmakaramutpadyate| ayamūṣmadharma
ityucyate| uṣmadharmasaṃvardhitaṃ madhyaṃ kuśalamūlaṃ mūrdhadharma ityākhyāyate|
mūrdhadharmasaṃvardhitamuttamaṃ kuśalamūlaṃ kṣāntidharma ityucyate| kṣāntisaṃvardhitamuttamottamaṃ
kuśalamūlaṃ laukikāgradharma ityabhidhīyate|santi ca catvāri kuśalamūlāni-hānabhāgīyaṃ,
sthitibhāgīyaṃ, viśeṣabhāgīyaṃ nirvedhabhāgīyamiti| dhyānasamādhipūjanavandanastotrādikuśalamūlānāṃ
hānaṃ hānabhāgīyam| dhyānasamādhyādikuśalamūlānāṃ pratilābhaḥ sthitibhāgīyam|
śravaṇacintanādibhya utpannāni kuśalamūlāni viśeṣabhāgīyam| anāsravaṃ kuśalamūlaṃ nirvedhabhāgīyam|
yastathāgatasya dharmaṃ śṛṇoti sa hānabhāgīyaṃ visaṃyujya trīṇi kuśalamūlāni
pratilabhate||caturdharmavargaḥ ṣoḍaśaḥ|

catussatyavargaḥatha yastāthāgatadharmaṃ śṛṇoti sa catussatyāni savibhaṅgāni samprajānāti duḥkhasatyaṃ,
samudayasatyaṃ, nirodhasatyaṃ mārgasatyamiti| duḥkhasatyamiti yat traidhātukam,
kāmadhātuḥ avīcinarakāt yāvatparanirmitavaśavartino devān| rūpadhātuḥ ābrahmalokāt ācākaniṣṭhāt
devalokāt| ārūpyadhātuścatvāri arūpadhyānāni|santi ca catasro vijñānasthitayo rūpavedanāsaṃjñāsaṃskārā
iti| tīrthikāḥ kecidvadanti vijñānam ātmopagā sthitiriti| ato bhagavānāha
catu [skandho]pagā vijñānasthitayaḥ iti| santi ca catasro jātayaḥ-aṇḍajo jarāyujaḥ saṃsvedeja
aupapāduka iti| devā nārakāḥ sarva aupapādukāḥ| pretā ubhayathā jarāyujā aupapādukāśca|
anye catasṛṣu jātiṣu [antarbhūtāḥ]| catvāra āhārāḥ-kavaḍīkāra āhāraḥ audārikaḥ sūkṣmo
vā| odanādiraudārika ityucyate| ghṛtatailagandhabāṣpapānādayaḥ sūkṣmāḥ| sparśāhāraḥ śītoṣṇavātādiḥ|
manaḥsañcetanāhāro yat kadācit puruṣāḥ sañcetanāpraṇidhānena jīvati| vijñānāhāraḥ
antarābhavikanārakārūpyā nirodhasamāpattipraviṣṭhāḥ satvā adṛṣṭavijñānā api vijñānapratilambhe
vartanta ityato vijñānāhārā ityucyante|ṣaṅgatayaḥ-uttamapāpaṃ narakam| madhyamapāpāstiryañcaḥ|
adhamapāpāḥ pretāḥ| uttamapuṇyā devagatiḥ| madhyamapuṇyā manuṣyagatiḥ| adhamapuṇyā
asuragatiḥ| kiñca ṣaṭ [bhūta]prakārāḥ-pṛthivyaptejovāvyākāśavijñānānīti| caturbhirmahābhūtaiḥ
parivṛtaṃ vijñānamadhyakamākāśaṃ puruṣa iti saṃkhyāṃ gacchati| ṣaṭ sparśāyatanāni
cakṣurādīni ṣaḍindriyāṇi vijñānasaṅgatāni sparśāyatanamityākhyāyante|saptavijñānasthitayaḥ|
āsu sthitiṣu viparyayabalāt vijñānaṃ sābhirāmaṃ tiṣṭhati|aṣṭau lokadharmāḥ-lābho'lābho
yaśo'yaśo nindā praśaṃsā sukhaṃ duḥkhamiti| puruṣā loke sthitā avaśyabhimānupādadate| ityato
lokadharmā ityucyante|nava sattvāvāsāḥ| sattvāḥ sarve viṣayabalādeṣu vasanti|sarve ca
dharmāḥ pañcadhā vikalpyante-pañca skandhāḥ dvādaśāyatanāni aṣṭādaśa dhātavo dvādaśa nidānāni
dvāviṃśatirindriyāṇi iti| cakṣurvijñaptirūpaṃ rūpaskandhaḥ| tatpratītyoptannaṃ vijñānaṃ
yatpurovartirūpagrāhakaṃ sa vijñānaskandhaḥ| yat cittaṃ strī puruṣaḥ śatrubandhurityādisaṃjñāṃ
janayati| sa saṃjñāskandhaḥ| śatrurbandhurmadhyastha iti yat puruṣaṃ vikalpayati
tat tisro vedanā janayati| ayaṃ vedanāskandhaḥ| āsu tisṛṣu vedanāsu yat trividhāḥ kleśā utpadyante|
sa saṃskāraskandhaḥ| eṣāṃ pravṛttyā kāyopādānānyupādatta iti pañcopādānaskandhā
ityucyante|caturbhiḥ pratyayai vijñānamutpadyate yaduta hetupratyayaḥ samanantarapratyaya
ālambanapratyayo'dhipatipratyayaśceti| karma hetupratyayaḥ| vijñānaṃ samanantarapratyayaḥ|
vijñānasamanantaraṃ vijñānasya jāyamānatvāt| rūpamālambanapratyayaḥ| cakṣu[rādi]radhipatipratyayaḥ|
tatra vijñānaṃ dvābhyāṃ kāraṇābhyāmutpadyate yat cakṣuḥrūpaṃ yāvanmano dharmān|
imāni dvādaśāyatanāni bhavanti| tatra vijñānayojanayā aṣṭādaśa dhātavo bhavanti| cakṣurdhātuḥ
rūpadhātuścakṣuvijñānadhātuḥ ityādi|skandhādayo dharmāḥ kathamutpadyeran| dvādaśasu parvasu
vartitvāt dvādaśa nidānāni bhavanti| tatrāvidyā kleśāḥ| saṃskāraḥ karma| imau dvāvupādāya
kramaśa utpadyante-vijñānaṃ nāmarūpaṃ ṣaḍāyatanaṃ sparśo vedanā ca| tṛṣṇopādānākhyau
dvau dharmau kleśau| bhavaḥ karma| anāgate'dhvani kāyopādānasyādyaṃ vijñānaṃ jātirityucyate|
anyat jarāmaraṇam| imāni dvādaśa nidānāni atītānāgatavartamānasandarśanāni kevalamupādanapratyayarūpāṇi
anātmakāni|upapattimaraṇapunaḥ sandhinivṛtyarthakāni dvāviṃśatirindriyāṇyucyante|
sarvasattvānāmādyaśarīrānubhavo vijñānamūlakaḥ| tadvijñānaṃ cakṣurādibhyaḥ ṣoḍhā
samutpadyate iti ṣaḍindriyāṇyucyante yat cakṣurindriyaṃ yāvanmanaindriyamiti| ṣaḍvivajñānajanakatvādindriyāṇi
ṣaḍeva| yena strīpuruṣalakṣaṇaṃ vikalpyate tat strīpuruṣendriyam| kecidvadanti-ayaṃ
kāyendriyaikadeśa iti| tāni ṣaḍindriyāṇi kadācit ṣaḍāyatanānītyucyante| ebhyaḥ
ṣaḍbhya utpadyamānaṃ ṣoḍhā vijñānaṃ jīvitamityucyate| kasmāt| imāni ṣaḍāyatanānīti ṣaḍvijñānānīti
santānapravṛttiṃ labhanto ityato jīvitamityucyate| ata eṣāṃ jīvitamityākhyā|
tatra kimindrim| yaducyate karma| karmahetutayā ṣaḍāyatanaṣaḍvijñānāni santānena pravartante|
jīvite cāsmin karma jīvitendriyāmityākhyāyate| karmedaṃ vedanābhya utpadyate| vedanā eva
sukhādīni pañcendriyāṇi| tebhyaḥ pañcendriyebhyaḥ kāmatṛṣṇādayaḥ sarve kleśāḥ kāyikavācikakarmāṇi
ca prādurbhavanti| tatkarmapratyayaṃ punarjātimaraṇamupādīyate| ayaṃ saṃkleśadharmo
jātimaraṇapratyayaṃ santānaṃ karoti|kiṃpratyayaṃ vyavadānaṃ bhavati| niyamena śraddhādīnupādāya|
śraddhādicaturdharmapratyayā prajñā bhavati| prajñā ca traikālikī yat anājñātamājñāsyāmi,
ājñā, ājñātāvī ti| bhāvanāyāṃ kriyamāṇāyāṃ tānīndriyāṇi jñāna[rūpa] prajñāviśeṣabhūtāni|
tathāgataḥ saṃsārasthitipravṛttinivṛttitryavadānārthakatvena dvāviṃśatīndriyāṇyavocat|
evamādayo dharmā duḥkhasatyasaṅgṛhītāḥ| tatparijñātā duḥkhasatyajñānakuśala ityucyate|samudayasatyamiti|
karma kleśāḥ| karma karmaskandhe vakṣyate| kleśāḥ kleśaskandhe| karmakleśāḥ
pūnarbhavanidānatvātsamudayasatyamityākhyāyate|nirodhasatyamiti| paścādvistareṇa
nirodhaskandhe vakṣyate| yat prajñapticittaṃ dharmacittaṃ śūnyatācittamityeṣāṃ trayāṇāṃ cittānāṃ
nirodho nirodhasatyamityucyate|mārgasatyamiti| yatsaptatriṃśadvodhipakṣikā dharmāḥ
catvāri smṛtyupasthānāni catvāri pradhānāni catvāra ṛddhipādāḥ pañcendriyāṇi pañca balāni
saptabodhyaṅgāni aṣṭāvāryamārgāṅgāni iti| catvāri samyak smṛtyupasthānāni iti| kāyavedanācittadharmeṣu
samyak smṛtisthāpanam| smṛtiśca prajñā bhavati| kāyo'nitya ityādi bhāvanayā tadālambane
viharaṇaṃ kāyasmṛtyupasthānam| iyaṃ smṛtiḥ prajñayā saha kramaśo bhūyo vivṛddhā
vedanāṃ vikalpayatīti vedanāsmṛtyupasthānam| bhūyaśca pariśuddhā cittaṃ vikalpayatīti cittasmṛtyupasthānam|
samyak caryayā dharmān vikalpayatīti dharmasmṛtyupasthānam|catvāri samyak
pradhānānīti| utpannānāṃ pāpakānāmakuśalānāṃ dharmāṇāmādīnavaṃ paśyan tatprahāṇāya chandaṃ
janayati vīryamārabhate| tatprahāṇopāyo yat tatpratyayajñānadarśanapratyayaḥ| anutpannānāṃ
pāpakānāmakuśalānāṃ dharmāṇāmanutpādāya chandaṃ janayati vīryamārabhate| anutpādopāyo
yat jñānadarśanapratyayaḥ| anutpannānāṃ kuśalānāṃ dharmāṇāmutpādāya chandaṃ janayati vīryamārabhate|
utpādopāyo yat jñānadarśanapratyayaḥ| utpannānāṃ kuśalānāṃ dharmaṇāṃ vaipulyāya
chandaṃ janayati vīryamārabhate| uttamamadhyamādhamakrameṇopāyaḥ| avinivartanīyatvāt [tasya]|catvāra
ṛddhipādā iti| chandasamādhi saṃskārasamanvāgatarddhipādabhāvanā| chandamupādāyotpannaḥ
samādhiścandasamādhiḥ| chandavīryaśraddhāpraśrabdhismṛtisamprajanyacetanopekṣādidharmasahagataḥ
saṃskārasamanvāgato nāma| guṇānāṃ vivṛddhayarthatvena ṛddhipādaḥ| chandravivṛddhaye
vīryakaraṇam| ayaṃ dvitīya [ṛddhipādaḥ]| yogī sacchandaḥ savīryaśca cittasamādhiṃ
prajñāñca bhāvayati| cittasamādhipratilambha eva samādhirityucyate| mīmāṃsāsamādhireva
prajñā|pañcendriyāṇīti| dharmaśravaṇajā śraddhā śradvendriyam| saśraddhaḥ san saṃkleśadharmāṇāṃ
prahāṇāya vyavadānadharmāṇāmadhigamāya ca vīryamārabhate| idaṃ vīryendriyam| caturṇāṃ
smṛtyupasthānānāmabhyāsaḥ smṛtīndriyam| smṛtimupādāya samādhinirvartanaṃ samādhīndriyam|
samādhimupādāya samutpannā prajñā prajñendriyam| imāni pañcendriyāṇi vivṛddhāni balavantīti
pañcabalānītyucyante|aṣṭāvāryamārgāṅgānīti| śrutamayaprajñaḥ śraddadhate pañcaskandhā anityā
duḥkhā ityādi| iyaṃ samyak dṛṣṭiḥ| prajñeyaṃ yadi cintāmayī bhavati| tadā samyak saṅkalpaḥ|
samyak saṅkalpenākuśalānāṃ prahāṇāya kuśalānāṃ karmaṇā bhāvanāyai ca yat vīryamācarati
sa samyak vyāyāmaḥ| tataḥ krameṇa pravrajitaḥ śīlamupādāya samyagvācaṃ samyak karmāntaṃ
samyagājīvañca trīṇi mārgāṅgānyanuprāpnoti| asmāt samyak saṃvarātkramaśaḥ smṛtyupasthānāni
dhyānasamādhayaśca saṃsidhyanti| tāṃśca smṛtisamādhīnupādāya yathābhūtajñānamanuprāpnoti|
ityevamāryāṣṭamārgāṅgānāṃ kramaḥ| atha mārgāṅgeṣu śīlaṃ prāthamikaṃ syāt| kasmāt| śīlasamādhiprajñāskandhānāmārthikakramatvāt|
samyaksmṛtiḥ samyaksamādhiśca samādhiskandhaḥ| vyāyāmaḥ
sarvatra samudācarati| prajñāskandho mārgapratyāsanna ityata ādāvuktaḥ| sā ca prajñā
dvividhā audārikī sūkṣmā ceti| audārikīti yā śrutamayī cintāmayī ca prajñā| ayaṃ samyak
saṅkalpa ityucyate| sūkṣmeti bhāvanāmayī prajñā yā ūṣmādidharmagatā prajñaptisatpañcaskandhān
vidārayati| iyaṃ samyak dṛṣṭiḥ| anayā samyagdṛṣṭayā yaḥ pañcaskandhānāṃ nirodhaṃ paśyati|
ayaṃ prathamābhisambuddha ityucyate| tadupādāya saptabodhyaṅgānyanuprāpnoti|smṛtisambodhyaṅgam-śaikṣaḥ
puruṣaḥ smṛtipramoṣe kleśā uttiṣṭhantītyataḥ samyak smṛtyupasthānaṃ badhnāti|
baddhasmṛtiḥ san pūrvāgamalabdhāṃ samyak dṛṣṭiṃ labhate| ayaṃ dharmapravicayaḥ| dharmapravicayāparityāgo
vīryam| vīryamācarataḥ kleśānāṃ tanutve citte prītirjāyate| iayaṃ prītiḥ|
prītyā kāyaḥ praśramyate| iyaṃ praśrabdhiḥ| praśrabdhyā sukhī bhavati| sukhitve cittaṃ
samādhīyate| ayaṃ samādhiḥ durlabho vajropama ityākhyāyate| phale'nāsajya prītidaurmanasyādīnāṃ
prahāṇamupekṣā| iyamuttamā caryā| upekṣā ca nonmajjanaṃ nanimajjanaṃ, kintu tayościttasamatā|
sambodhirnāmāśaikṣajñānam| imāni sapta bhāvayan sambodhiṃ labhata iti sambodhyaṅgamityucyate|ebhiḥ
saptatriṃśabdodhipakṣikaiścatvāri śrāmaṇyaphalāni labhate| strotaāpattiphalamiti
yaḥ śūnyatābhi samayaḥ| anena śūnyatājñānena trīṇi saṃyojanāni prajahāti| sakṛdāgāmiphalamiti
yat imameva mārgaṃ bhāvayan kleśān tanūkṛtya kāmadhātau sakṛdutpadyate| anāgāmiphalamiti
kāmadhātukasarvakleśānāṃ prahāṇam| arhatphalamiti sarvakleśānāṃ prahāṇam| ya
idaṃ tathāgatadharmaśāstramadhyeti sa catvāri satyāni abhisametya catvāri śrāmaṇyaphalāni
pratilabhate| ata idaṃ tathāgataśāsanaśāstramabhyasitavyam||catussatyavargaḥ saptadaśaḥ|

dharmaskandhavargaḥathaitacchāsrābhyāsī jñeyādidharmaskandhānabhisameti| abhisamayāt tīrthikamithyāśāstrānabhibhūtaḥ
kṣipraṃ kleśānupaśamayati| ātmano duḥkhaparihārakuśalaḥ parānapi
trāyati|jñeyādidharmaskandha iti yaduta jñeyadharmā vijñeyadharmā rūpadharmā ārūpyadharmāḥ
sanidarśanadharmā anidarśanadharmāḥ sapratighadharmā apratighadharmāḥ sāsravadharmā anāsravadharmāḥ
saṃskṛta dharmā asaṃskṛtadharmāścittadharmā acittadharmāścaitasikadharmā acaitasikadharmāścittasaṃprayukta
dharmāścittaviprayuktadharmāścittasahabhūdharmāścittāsahabhūdharmāścittānucaradharmāścittānanucaradharmā
ādhyātmikadharmā bāhyadharmā audārikadharmāḥ sūkṣmadharmā
uttamadharmā avaradharmāḥ sannikṛṣṭadharmā viprakṛṣṭadharmā upādānadharmā anupādānadharmā
nairyāṇikadharmā anairyāṇikadharmāḥ prākṛtadharmā aprākṛtadharmāḥ samanantaradharmā
asamanantaradharmāḥ kramikadharmā akramikadharmā ityevamādayo dvidhā dharmāḥ|tridhā ca
santi dharmāḥ-rūpadharmāścittadharmāścittaviprayuktadharmā iti| atītadharmā anāgatadharmāḥ
pratyutpannadharmāḥ| kuśaladharmā akuśaladharmā avyākṛtadharmāḥ| śaikṣadharmā aśaikṣadharmā
naivaśaikṣanāśaikṣadharmāḥ| satyadarśanaheyadharmā bhāvanāheyadharmā aheyadharmā ityevamādayastridhā
dharmāḥ|catuvirdhāśca santi dharmāḥ kāmadhātupratisaṃyuktadharmā rūpadhātupratisaṃyuktadharmā
ārūpyadhātupratisaṃyuktadharmā apratisaṃyuktadharmā iti| catasraḥ pratipadaḥ
duścarā duḥkhapratipat sucarā duḥkhapratipat duścarā sukhapratipat sucarā sukhapratipat
iti| catvāra āsvādāḥ-pravrajyāsvādo visaṃyogāsvāda upaśamāsvādaḥ samyaksambodhāsvād iti|
catvāraḥ sākṣātkṛtadharmāḥ-kāyasākṣātkṛtadharmāḥ smṛtisākṣātkṛtadharmā indriyasākṣātkṛtadharmāḥ
prajñāsākṣātkṛtadharmā iti| catvāra upādānakāyāḥ catasro garbhāvakrāntayaḥ, catvāraḥ
pratyayāḥ, catasraḥ śraddhāḥ, catvāri āryagotrāṇi, catvāri duścaritāni ityevamādayaścatvāro
dharmāḥ|pañca skandhāḥ| ṣaḍ dhātavaḥ ṣaḍādhyātmikāyatanāni, ṣaḍ bāhyāyatanāni, ṣaḍ
jātisvabhāvāḥ, ṣaḍ saumanasyopavicārā ṣaḍ daurmanasyopavicārā ṣaḍupekṣopavicārāḥ ṣaḍ sucaritāni|
sapta viśuddhayaḥ| aṣṭa puṇyajanmāni| navānupūrvasamāpattayaḥ| daśāryāvāsāḥ| dvādaśa
nidānāni| ityevamādayo dharmaskandhā apramāṇā anantā iti nāvasānaṃ vaktuṃ śakyate|teṣu prādhānyataḥ
saṃkṣipāmi| jñeyadharma iti pāramārthikaṃ satyam| vijñeyadharma iti yat laukikaṃ
satyam| rūpadharmā iti rūparasagandhasparśāḥ| arūpadharmā iti cittāsaṃskṛtadharmāḥ| sanidarśanadharmā
iti yāni rūpāyatanāni sapratidhadharmā iti rūpadharmāḥ| sāsravadharmā iti ya
āsravāṇāmutpādakā yathā anarhatāṃ prajñaptidharmeṣu cittam| tadviparītā anāsravadharmāḥ|
saṃskṛtadharmā iti pratītyasamutpannāḥ pañca skandhāḥ| asaṃskṛtadharmā iti pañcaskandhānāṃ
nirodho'yam| cittadharmā iti ālambakaṃ cittam| caitasikadharmā iti yadvijñānamālambate tatsamanantarajātāḥ
saṃjñādayaḥ| cittasaṃprayuktadharmā iti yadvijñānamālambate tatsamanantarajātam|
yathā saṃjñādayaḥ| cittasahabhūdharmā iti ye dharmāścittena sahabhuvaḥ| yathā rūpaṃ
cittaviprayuktaṃ gocarībhavati| cittānucaradharmā iti ye dharmāścitte sati utpadyante
nāsati yathā kāyavāgbhyāmakṛtaṃ karma| ādhyātmikadharmā iti svakāyasyāntaḥsthitāni ṣaḍāyatanāni|
audārikasūkṣmadharmā iti parasparamapekṣyabhāvinaḥ| yathā pañca kāmānapekṣya rūpadhyānaṃ
sūkṣmam| ārūpyadhyānamapekṣya rūpadhyānamaudārikam| uttamāvaradharmā apyevam| sannikṛṣṭaviprakṛṣṭadharmā
iti keciddeśabhedādviprakṛṣṭāḥ| kecidasārūpyādviprakṛṣṭāḥ| upādānadharmā
iti kāyikādharmāḥ| nairyāṇikadharmā iti ye kuśaladharmā| prākṛtadharmā iti sāsravadharmāḥ|
samanantara dharmā iti anyasmāt samanantarajātāḥ| kramikadharmā iti [ye] kramajanakāḥ|rūpadharmā
iti rūpādayaḥ pañcadharmāḥ| cittadharmā iti yathopariṣṭāduktāḥ| cittaviprayuktadharmā
iti avijñaptikarma| atītadharmā iti niruddhā dharmāḥ| anāgatadharmā iti utpatsyamānā
dharmāḥ| pratyutpannadharmā iti uptadyamānā aniruddhāśca dharmāḥ| kuśaladharmā iti parasattvānāṃ
hitakṛddharmāḥ padārthābhisambodhaśca| tadvaparītā akuśaladharmāḥ| ubhābhyāṃ viruddhā
avyākṛtadharmāḥ| śaikṣadharmā iti śaikṣāṇāmanāsravacittadharmāḥ| aśaikṣadharmā iti aśaikṣāṇāṃ
paramārthagataṃ cittam| anye naivaśaikṣānāśaikṣā dharmāḥ| satyadarśanaheyadharmā
iti yat strotaāpannānāṃ heyā nimittasandarśanāsmimānatajjā dharmāḥ| bhāvanāheyadharmā iti
yat strotaāpannasakṛdāgāmyanāgāmināṃ heyā animittasandarśanāsmimānatajjā dharmāḥ| aheyadharmā
iti ye'nāsravāḥ|kāmadhātupratisaṃyuktadharmā iti ye dharmā vipākalabdhā avīcinarakāt
yāvatparanirmitavaśavartino devān| rūpadhātupratisaṃyuktadharmā iti ābrahmalokāt ācākaniṣṭhadevebhyaḥ|
ārūpyadhātupratisaṃyuktadharmā iti catvāryārūpyāṇi| apratisaṃyuktadharmā iti
anāsravadharmāḥ| duścarā duḥkhapratipat iti mṛdvindriyasya samādhiṃ labdhvā mārgacāriṇaḥ|
sucarā duḥkhapratipat iti tīkṣṇendriyasya samādhiṃ labdhvā mārgacāriṇaḥ| duścarā sukhapratipat
iti mṛdvindriyasya prajñāṃ labdhvā mārgacāriṇaḥ| sucarā sukhapratipat iti tīkṣṇendriyasya
prajñāṃ labdhvā mārgacāriṇaḥ|| pravrajyāsvāda iti gṛhātpravrajya mārgaparyeṣaṇam| visaṃyogāsvāda
iti kāyacittapravivekaḥ| upaśamāsvāda iti dhyānasamādhipratilambhaḥ| samyaksambodhāsvāda
iti catussatyābhisamayaḥ|| smṛtisākṣātkṛtadharmā iti catvāri smṛtyupasthānāni|
tānyupādāya catvāri dhyānānyutpadyante| caturṇāṃ satyānāmabhisamayaḥ prajñāsākṣātkṛta ityucyate|
catvāra upādānakāyā iti kaścidātmānaṃ hinasti na parān|| kaścitparān hinasti nātmānam|
kaścidātmanaṃ hinasti parāṃśca hinasti| kaścinnātmānaṃ hinasti na parān| catasro garbhāvakrāntaya
iti kaścidasamprajānanneva mātuḥ kukṣāvavatarati| asamprajānaṃśca [mātuḥkukṣau]tiṣṭhati|
asamprajānaṃśca mātuḥkukṣerniṣkramati| kaścitsamprajānan mātuḥ kukṣāvavatarati|
asaṃprajānan mātuḥ kukṣau tiṣṭhati| asamprajānan mātuḥ kukṣerniṣkramati| kaścitsamprajānan
mātuḥ kukṣāvavatarati| samprajānān mātuḥ kukṣau tiṣṭhati| samprajānan mātuḥ kukṣerniṣkramati
viparyastamativikṣepānnātmānaṃ samprajānāti| cittārjavenāvikṣepādātmānaṃ samprajānāti||
catvāraḥ pratyayā iti hetupratyayo yo janakahetuḥ vāsanāheturāśrayahetuḥ| janakahetu yo
dharmo jāyamānasya hetukṛtyaṃ karoti| yathā vipākātmakaṃ karma| vāsanāhetuḥ kāmarāgavāsanāyāṃ
kāmarāgo'bhivardhate| āśrayahetuḥ yathā cittacaittānāṃ rūpagandhādaya āśrayāḥ| ime hetupratyayā
ityucyante| samanantarapratyaya iti yathā pūrvacittanirodhātsamanantaracittamutpadyate|
ālambanapratyaya iti yadālambya dharma utpadyate| yathā cakṣurvijñānasya janakaṃ
rūpam| adhipatipratyaya iti yajjāyamānasya dharmasyānye pratyayāḥ|| catasraḥ śraddhā iti|
(1) tathāgataśraddhā yat tattvajñānaṃ labdhā tathāgate prasannacitto niścinoti tathāgataḥ
sattveṣu śreṣṭha iti| (2) asmin tattvajñāne śraddhaiva dharmaśraddhā| (3) etattattvajñānalābhī
sarvasaṅgheṣu paramottama itīyaṃ saṅghaśraddhā| (4) āryāṇāṃ priyaṃ saṃvaraṃ labdhvā adhyāśayenāpi
nāhamakuśalāni karomi ahamimaṃ saṃvaramupādāya triṣu ratneṣu ca śraddhāvāniti
ca prajānāti iti yadiyaṃ śraddhā saṃvarabalāditi saṃvaraśraddhetyucyate|| caturāryagotratvāt
na cīvarārthatṛṣṇayā kliśyate| nānnapānaśayanāsanārthaṃ kāyikatṛṣṇayā kliśyate| iti catvāryāryagotrāṇi||
catvāri duścaritānīti| rāgadveṣamohasantrāsairdurgatau patati|rūpaskandha
iti rūpādayaḥ pañca| vedanāskandha iti ālambakadharmāḥ| saṃjñāskandha iti prajñaptivikalpā
dharmāḥ| saṃskāraskandha iti punarbhavajanakā dharmāḥ| vijñānaskandha iti viṣayamātravijñānadharmāḥ||
pṛthivīdhāturiti rūpasagandhasparśasamavāyaḥ khaṭkalakṣaṇabahulaḥ pṛthivīdhāturiti
vyapadiśyate| snehabahulo'bdhātuḥ| uṣṇalakṣaṇabahulastejodhātuḥ| laghimalakṣaṇabahulo
vāyudhātuḥ| rūpalakṣaṇavirahita ākāśadhātuḥ| ālambamāno dharmo vijñānadhātuḥ| cakṣurāyatanamiti
cāturmautikaṃ cakṣurvijñānāśrayaścakṣurdhāturityucyate| śrotraghrāṇajihvākāyāyatanānyapyevam|
mana āyatanamiti yaduta cittam|| rūpāyatanamiti cakṣurvijñānasyālambyadharmaḥ|
tathā śabdagandharasaspṛṣṭavyā api|| ṣaḍ jātisvabhāvā iti yat kṛṣṇasvabhāvaḥ puruṣaḥ kṛṣṇaṃ
dharmaṃ niṣevate| śuklaṃ dharmaṃ kṛṣṇaśuklaṃ dharmañca niṣevate| tathā śuklasvabhāvaḥ
puruṣo'pi|| ṣaṭ saumanasyopavicārā iti rāgacittāśritāḥ|| ṣaḍ daurmanasyopavicārā iti dveṣacittāśritāḥ|
ṣaḍupekṣopavicārā iti mohacittāśritāḥ| ṣaṭ sucaritānīti tattvajñānāśritāni|sapta
viśuddha yaḥ| śīlaviśuddhiriti śīlasaṃvaraṇam| cittaviśuddhiriti dhyānasamādhīnāmupasampat|
dṛṣṭiviśuddhiriti satkāyadṛṣṭisamucchedaḥ| kāṅkṣāvitaraṇaviśuddhiriti| kāṅkṣāsaṃyojanasamucchedaḥ|
mārgāmārgajñānadarśanaviśuddhiriti| śīlavrataparāmarśasamucchedaḥ| pratipadājñānadarśanaviśuddhiriti
bhāvanāmārgaḥ| jñānadarśanaviśuddhiriti aśaikṣamārgaḥ|aṣṭau puṇya
sargā iti manuṣyeṣvāḍhya ābrahmalokāt| puṇyavipākasukhanāmeṣu atibahulatvāt ime'ṣṭāvucyante||navānupūrvasamāpattaya
iti prathamadhyānamupasampadyamāno vācaṃ niyacchati| dvitīyadhyānamupasampadyamāno
vitarkavicārān| tṛtīyadhyānamupasaṃpadyamānaḥ prītim| caturthadhyāne
ānāpānam| ākāśānantyāyatane rūpalakṣaṇam| vijñānānantyāyatana ākāśalakṣaṇam| ākiñcanyāyatane
vijñānalakṣaṇam| naivasaṃjñānāsaṃjñāyatana ākiñcanyāyatanalakṣaṇam| nirodhasamāpattimupasampadyamānaḥ
saṃjñāveditaṃ niyacchatiḥ||daśāryāvāsā iti| āryaḥ pudgalaḥ (1) pañcāṅgaviprahīno
bhavati| (2) ṣaḍaṅgasamanvāgataḥ| (3) ekārakṣaḥ| (4) caturapāśrayaḥ| (5) praṇunnapratyekasatyaḥ|
(6) samavasṛṣṭeṣaṇaḥ| (7) anāvilasaṅkalpaḥ| (8) praśrabdhakāyasaṃskāraḥ| (9)
suviviktacittaḥ| (10) suvimuktaprajñaḥ kṛtakṛtyaḥ san kevalo'sahāyī bhavati| (1) pañcāṅgaviprahīno
bhavatīti| ūrdhvabhāgīyāni pañcasaṃyojanāni prahāya sarvasaṃyojanakṣayarūpārhatvalābhī
bhavati| (2) ṣaḍaṅgasamanvāgata iti| yataścakṣurādibhiḥ rūpādi dṛṣṭvā naivā sumanā
bhavati na durmanā upekṣako viharati smṛtaḥ saṃprajānan| (3) ekārakṣa iti| smṛtyārakṣeṇa
cetasā samanvāgato bhavati| (4) caturapāśraya iti| bhikṣādīṃścaturo dharmānāśrayate| kecitpunarāhuḥ-caturapāśraya
iti ārya [ekaṃ] dharmaṃ parivarjayati| [ekaṃ] dharma pratisevate|
ekaṃ dharmaṃ vinodayati| ekaṃ dharmamadhivāsayati|| (5) viśuddhaśīladhāraṇāt tattvalakṣaṇaṃ
pratibudhyan praṇunnapratyekasatya ityucyate| samucchinnasarvadṛṣṭika ādyaphalasya lābhī
bhavati| (6) samavasṛṣṭeṣaṇa iti kāmeṣaṇā [prahīṇā] bhavati| bhaveṣaṇā prahīṇā bhavati| brahmacaryeṣaṇā
pratipraśrabdhā| ādyaphalalābhitvāt prajānāti saṃskṛtadharmā mṛṣeti| īṣaṇātrayaprahāṇaṃ
vajropamasamādhiṃ lapsya itīcchayā śaikṣamārgaṃ prajahāti| tadā kṣayakuśalaḥ
samasṛṣṭeṣaṇā ityucyate| (7) anāvilasaṅkalpa iti| prahīṇaṣaḍvitarkaḥ viśuddhacittastrīṇi viṣāṇi
tanūkṛtya dvitīyaphalaṃ labhate| praśamitakāmaśokaḥ san tṛtīyaphalamanuprāpnuvan anāvilasaṅkalpa
ityucyate| (8) praśrabdhakāyasaṃskāra iti| kāmadhātukasaṃyojanāni vihāya catvāri
dhyānānyupasampadya viharatītyataḥ praśrabdhakāyasaṃskāro bhavati| kṣayajñānalābhā (9)
tsuviviktacitto bhavati ityucyate| anutpādajñānalābhāt (10) suvimuktaprajñobhavati| āryāṇāṃ
cittameṣu daśasu sthāneṣu āvasatīti āryāvāsaḥ| kṛtatathāgatadharmo'vaśyaṃ duḥkhasyāntaṃ
kuryādityataḥ kṛtakṛtya iti kathyate| pṛthagjanaiḥ śaikṣajanaiśca vivikta ityato'sahāyīti|
taccitaṃ sarvadharmān vidhūya atyantaśūnyatāpratiṣṭhitamityataḥ kevala ityākhyāyate||dvādaśanidānāni|
tatrāvidyeti yat prajñaptyanuyāyicittam| tadviparyayacittamupādāya karmāṇi sañcinotīti
avidyāpratyayāḥ saṃskārā ityucyante| vijñānaṃ karmānuyāyi iti satkāyamupādatte|
ataḥ saṃskārapratyayaṃ vijñānam iti| satkāyamupādāya nāmarūpaṣaḍāyatanasparśavedanā bhavanti|
imāni aṅgāni kālakrameṇa vardhante| sarvā api vedanā anubhavan prajñaptimāśrayate ityatastatra
tṛṣṇāṃ janayati| tṛṣṇāmupādāyānye kleśā bhavantīti ta upādānamityucyante| tṛṣṇopādānapratyayo
bhavaḥ| sa ca trikāṇḍaḥ| ebhyaḥ karmakleśapratyayebhya aurdhvakālikī jātiḥ|
jātipratyayājjarāmaraṇādayo bhavanti|tatra yaducyate avidyā pratyayāḥ saṃskārā iti tadatītādhvaprakāśanaṃ
śāśvatadṛṣṭisamucchedakam| jñāyate hi anādisaṃsāre ājavañjavibhāve karmakleśapratyayebhyaḥ
kāyo vedyata iti| yaducyate jātimaraṇamiti| tadanāgatādhvaprakāśanamucchedadṛṣṭi
samucchekadam| yasya tattvajñānaṃ na bhavati| tasya jātimaraṇayornāstyanto duḥkhaphalamātramasti|
yaducyante madhye'ṣṭāvaṅgāni| tatpratyutpannadharmaprakāśanam, pratyayakalāpamātrāt
santatyā pravartate, nāsti tattvajñānamiti| tatrāvidyā saṃskārāśca pūrvādhvapratyayāḥ|
tatpratyayaṃ phalaṃ yaduta vijñānaṃ nāmarūpaṃ ṣaḍāyatanaṃ sparśo vedanā ca| ebhyaḥ
pañcabhya utpadyate tṛṣṇopādānaṃ bhavaśca| ime'nāgatādhvahetavaḥ| tatpratyayaṃ phalaṃ yat
jātijarāmaraṇam| vedanā vedayataḥ punastṛṣṇopādānañca bhavati| ata idaṃ dvādaśāṅgaṃ[bhava]cakramanavasthaṃ
pravartate| tattvajñānaṃ labhamānaḥ karmāṇi na sañcinoti| karmaṇāmasañcaye
na bhavati jātiḥ| jātirhi pravṛttisādhanī||ya idaṃ samyacchāstraṃ niṣevate sa dharmāḥ svalakṣaṇaśūnyā
iti prajñāya na karmāṇi sañcinoti| karmaṇāmasañcaye na bhavati jātiḥ| jātyabhāvājjarāmaraṇaśokaparidevaduḥkhopāyāsāḥ
sarve nirudhyante| ata ātmahitaṃ satvahitañca kāmayamānaḥ
kramaśastathāgatamārgaṃ prasādhya svadharmamādīpayan paradharmaṃ yo nirākaroti tenedaṃ
śāstraṃ niṣevitavyam||dharmaskandhavargo'ṣṭādaśaḥ|

daśasu vādeṣu ādyaṃ sattālakṣaṇam(pṛ) śāstrārambha uktaṃ bhavatā-niṣevya bhinnavādāṃśceti tathāgatadharmavicārayiṣayā|
ke te vibhinnā vādāḥ| (u) tripiṭake santi bahavo vibhinnā vādāḥ|
puruṣāṇāṃ bhūyasā pramodāya paraṃ vivādaśāstrapravartakairabhihitam-yaduta (1) astyadhvadvayaṃ
nāstyadhvadvayam, (2) sarvamasti sarvaṃ nāsti, (3) astyantarā bhavo nāstyantarā bhavaḥ,
(4) catussatyānāmānupūrveṇa lābhaḥ ekakṣaṇena lābhaḥ (5) asti parihāṇiḥ nāsti parihāṇiḥ
(6) anuśayāścittasamprayuktāḥ cittaviprayuktāḥ, (7) cittaṃ prakṛtipariśuddham, na prakṛtipariśuddham,
(8) upāttavipākaṃ karma kiñcidasti kiñcinnāsti, (9) tathāgataḥ saṅghagaṇitaḥ,
na saṅghagaṇitaḥ, (10) asti pudgalo nāsti pudgala iti|kecidāhuḥ-asti adhvayadharma iti|
kecidāhuḥ nāstīti| kena pratyayena astīti vadanti kena pratyayena nāstīti| (u) astīti yaḥ
san dharmaḥ tatra cittamutpadyate| tryadhvadharme cittamutpadyata ityato jñātavyaṃ tadastīti||(pṛ)
prathamamucyatāṃ sattālakṣaṇam| (u) jñānaṃ yatra pracarati[tat]sattālakṣaṇam|dūṣaṇam-jñānamavidyamāne'pi
pracarati| kasmāt| yathādhimukti avinīlakaṃ dṛṣṭvā vinīlakaṃ paśyati|
kṛtakaṃ māyāvastu asadapi sat paśyati| akiñcanasya jñānādākiñcanyāyatanasamādhimupasampanno
bhavati| aṅgulyā ca nirdiśya [vadati] candradvayamahaṃ paśyāmīti| sūtre coktam-ahaṃ
prajānāmi nādhyātmamasti chandarāga iti| uktañca sūtre-yathā yo rūpe chandarāgaḥ taṃ prajahīt|
evaṃvastadrūpaṃ prahīṇaṃ bhavati iti| yathā ca svapne asadapi mithyā [sat] paśyati|
ityādibhiḥ kāraṇairjñānamavidyamāne'pi pracarati| jñānapracarāspadatvādastīti na sambhavati|ucyate|
avidyamāne'pi jñānaṃ pracaratīti na bhavati| kasmāt| āśrayālambanātmaka dharmadvayaṃ
pratītya hi vijñānamutpadyate| yadyanālambanaṃ vijñānamudeśyati| anāśrayamapi vijñānamutpannaṃ
syāt| tathā ca dharmadvayaṃ niṣprayojanaṃ syāt| evaṃ vinā'pi vimuktiṃ tadvijñānaṃ
sadotpadyate| ato jñāyate vijñānaṃ nāvidyamāne pracaratīti| atha yat kiñcana vijānātīti
vijñānam| yat na kiñcana vijānāti na tat vijñānam| vijñānaṃ viṣayaṃ vijānāti vacanaṃ cakṣurvijñānaṃ
rūpaṃ vijānāti yāvanmanovijñānaṃ dharmān vijānāti ityetasyābhidhānam| yadi matam
anālambanaṃ vijñānamastīti| tadvijñānaṃ kasya vijñānaṃ bhavet| kiñca anālambanaṃ vijñānamastīti
vādinastat bhrāntaṃ syāt| yathā kecidvadanti bhrāntavikṣiptacitto'haṃ loke'vidyamānamapyātmānaṃ
paśyāmīti| yadi kiñcidavidyamānaṃ jānīyāt| saṃśayo na syāt| kiñcittu jñātuḥ saṃśaya
utpadyate| uktañca sūtre-yo'yaṃ lokato'vidyamāna ātmā, tasya jñānaṃ darśanaṃ veti nedaṃ
sthānaṃ vidyate iti|bhavadvavacanaṃ svato virūddham| yadyasat, kasya jñānaṃ syāt| uktañca
sūtre-cittacaittā ālambamānadharmāḥ iti| kiñcāha-sarve dharmā ālambyā iti| natu tatroktam
avidyamāno dharma ālambvyaṃ bhavatīti| atha sarve viṣayadharmā vijñānotpādahetavaḥ| yadyavidyamānaḥ
ko heturbhavati| uktañca sūtre-trayāṇāṃ sannipātaḥ sparśa iti| avidyamānānāṃ
dharmāṇāṃ kaḥ sannipātaḥ| athāsadālambanaṃ jñānaṃ kathamupalabhyeta| yasya jñānaṃ na tadasat|
yannāsti na tasya jñānam| ato nāstyasadālambanaṃ jñānam|yaduktaṃ bhavatā jñānamavidyamāne'pi
pracarati| yathādhimukti avinīlakaṃ dṛṣṭvā vinīlakamiti paśyatīti nedaṃ sthānaṃ vidyate|
kasmāt| avinīlake'pi tattvato'sti vinīlakasvabhāvaḥ| yathoktaṃ sūtre-astyasmin vṛkṣe
viśuddhatā iti|nīlalakṣaṇagrāhīcittabalāt sarvaṃ nīlaṃ pariṇamate natvanīlalakṣaṇamiti|
māyājālasūtrañcāha-asti māyā māyāvastu| asati sattve sattvābhāsaṃ paśyantīti māyā iti| bhavatoktam
akiñcanasya jñānādākiñcanyāyatanamupasampanna iti| samādhibalāt tadasallakṣaṇaṃ
bhavati na tu asattadbhavati| yathā vastutaḥ sadapirūpamapohyate śūnyarūpamiti| samādhimupasampannenālpaṃ
dṛśyata ityato'sadicyate| yathālpalavaṇamalavaṇamityucyate| alpajño'jña iti|
yathā ca naivasaṃjñānāsaṃjñāyatanamucyate| tatra vastutaḥ saṃjñāyāṃ satyāmapi naivāsti
na nāstīti vyapadiśyate| uktañca bhavatā-aṅgulyā nidiśyātmānaṃ candradvayaṃ paśyāmīti| anibhṛtatvāt
ekaṃ dvidhā paśyati| ya ekāgracakṣuṣkaḥ sa na paśyati| ahaṃ prajānāmi nādhyātmamasti
chandarāga iti yadbhavatoktam| sa pañcanīvaraṇaviruddhāni saptabodhyaṅgāni dṛṣṭvā manaskāraṃ
janayati-ahaṃ prajānāmi antaśchandābhāvamiti| na tu [ekāntato] nāstīti prajānāti|
kiñcoktaṃ bhavatā-yat rūpe chandarāgaṃ prahīṇaṃ prajānāti| tadrūpaprahāṇamiti| paramārthaprajñādarśanasya
mithyādhimuktiṃ prati virodhitvāt chandarāgaprahāṇamityucyate| svapne'sadapi
paśyatīti yat bhavānāha| tatra pūrvaṃ dṛṣṭaśrutasmṛtavikalpita bhāvitānyupādāya hi svapnadarśanam|
vātapittaśleṣmaṇāṃ vaśācca svapnadarśanamanuyāti| kadācit karmapratyayācca svapno
bhavati| yathā purā bodhisattvasya mahāsvapnā abhūvan| kadācit devā āgamya svapnamupadarśayanti|
ataḥ svapnadarśane nāsato jñānaṃ bhavati|dūṣaṇam-yat bhavānavocat-dvābhyāṃ pratyayābhyāṃ
vijñānamutpadyata iti| idamayuktam| tathāgataḥ pudgaladūṣaṇayāha-dvābhyāṃ pratyayābhyāṃ
vijñānamutpadyata iti| na tu tanniṣṭhayā| bhavatoktam-vijñeyasattvādvijñānamastīti|
vijñeyadharme sati astīti jñānam| asati nāstīti jñānam| yadīdaṃ vastu nāsti| tadvastu nāstīti
śūnyaṃ paśyati| kiñca trividhanirodho nirodhasatyamityucyate| yadi nāsti śūnyacittam
kiṃ nirūdhyate| [yat]bhavānavocat cakṣurvijñānaṃ rūpaṃ vijānāti yāvanmanovijñānaṃ dharmān
vijānāti iti| tat vijñānaṃ viṣayamātraṃ vijānāti na vicinoti san vā asan vā iti| yadapi bhavānāha-yadyanālambanaṃ
vijñānamasti| tadbhrāntamiti| tadā asti asajjñānasya jñānam| yathā
madamattaḥ puruṣaḥ paśyati avidyamānamapi| bhavānavocat-yadi asajjānīyāt, saṃśayo na bhavediti|
kimasti kiṃ vā nāstīti yadi saṃśayaḥ, tadā anālambanaṃ jñānamasti| āha ca bhavān-yathoktaṃ
sūtre yallokato'vidyamāna ātmā tasya jñānaṃ darśanaṃ veti nedaṃ sthānaṃ vidyata iti|
idaṃ sūtraṃ na dharmalakṣaṇānugatam abuddhavacanaṃ tadābhāsaṃ vā| samādhirvā evam| tatsamādhimupasampannena
yatkiñcit dṛśyate sarvaṃ sadeva| tatsamādhitvādevamucyate| [mama vacanaṃ
prati] svato viruddhamiti bhavānavocat| asti asadālambanaṃ jñānamiti mama vacanaṃ na
svato viruddham| avocacca bhavān-cittacaittā ālambamānāḥ| sarve dharmā ālambyā iti| santi
ca cittacaittā anālambamānāḥ| cittacaittā na paramāyārthālambanāḥ| ato'nālambamānā bhavanti|
dharmāṇāṃ yatparamārthalakṣaṇaṃ tallakṣaṇairviyuktatvāt cittacaittā nālambamānā bhavanti|
yat bhavān bravīti viṣayā vijñānajanakahetavaḥ| teṣāmasattve ko hetuḥ syāditi| tadvijñānaṃ
saddhetukameva| trayāṇāṃ sannipātaḥ sparśa iti| yatra trīṇyupalabhyante tatra teṣāṃ sannipātaḥ|
na tu sarvatra trīṇi santi| abravīcca bhavān-yasya jñānaṃ, na tadasadbhavati| yannāsti,
na tasya jñānamiti| yadi sadālambanaṃ jñānamiti| tatrāpi samo doṣaḥ| yat bhavānāha-yathā
vṛkṣe'sti viśuddhateti| nedaṃ yujyate| satkāryadoṣāt| yadbhavatoktaṃ [nīla]lakṣaṇagrāhicittaṃ
vipulaṃ pariṇamata iti| tadapi na yuktam| nīlalakṣaṇālpamūlaṃ sarvāṃ mahāpṛthivīṃ
yat nīlaṃ paśyati| tadabhūtadarśanam| tathā alpanīlabhāvanayā tu sarvaṃ jambūdvīpaṃ yat
nīlaṃ paśyati na tadabhūtadarśanam| bhavān bravīti-māyājālasūtramāha-asti māyā māyāvastu
iti| asati sattve sattvābhāsaṃ sattva iti paśyati| tadvastu paramārthato'satpaśyati| tadā
anālambanaṃ jñānaṃ bhavati| āha ca bhavān-samādhibalāttallakṣaṇaṃ bhavati yathā vastutaḥ sadapi
rūpaṃ śūnyatayāpohyata iti| yadi rūpaṃ vastusadapohyate śūnyarūpamiti| tadā viparyayaḥ|
alpasya sato'sattāvacanamapi viparyaya eva| anibhṛtatvādekaṃ dvidhā paśyatīti yadvacanam|
tadapi na yujyate| yathā timiropahatacakṣuṣka ākāśe keśān paśyati| te'vastusantaḥ| āha
ca bhavān pañcanīvaraṇaviruddhāni saptabodhyaṅgāni dṛṣṭvā manaskāraṃ janayati ahamasat prajānāmīti|
saptabodhyāṅgāni bhinnāni| chandarāgābhāvaśca bhinnaḥ| kathamekaḥ syāt| bhavān
bravīti-paramārthaprajñādarśanasya mithyādhimuktiṃ prati virodhitaiva chandarāgaprahāṇamiti|
mithyādhimuktirhi abhūtabhāvanā| ata ucyate chandarāgaprahāṇaṃ prajñāya rūpaprahāṇaṃ bhavatīti|
paramārthaprajñā tu anityabhāvanā| yat bhavān kathayati-svapne vastusan dṛśyata iti|
tadayuktam| yathā svapne [paśyati] kuṭyāṃ patatīva| na vastutaḥ patati| ato'sti asajjñānasya
jñānam| na tu yatna jñānaṃ pracaratīti sattālakṣaṇam||daśasu vādeṣu ādyasattālakṣaṇavarga
ekonaviṃśaḥ

asattālakṣaṇam(pṛ) yadi nāstīdaṃ sallakṣaṇam| skandhadhātvāyatanasaṅgṛhītairdharmaiḥ bhavitavyamastīti|
(u) tadapi na yuktam| kasmāt| ayaṃ vādī vadati-skandhadhātvāyatanasaṅgṛhītaṃ vastu
pṛthagjanadharmo na dharmalakṣaṇānugatam| tathā cet tathatādayo'saṃskṛtadharmā api santaḥ
syuḥ| iti kecidvadeyuḥ| vastutastu asantaste| ato jñāyate skandhadhātvāyatanasaṅgṛhītā
dharmā na sallakṣaṇā iti|(pṛ) yat puruṣasya pratyakṣajñānādinā astyupalabhyamiti śraddhā
bhavati tatsallakṣaṇam| (u) tadapi na sallakṣaṇam| ayaṃ śraddheyadharmo niyatavikalparūpo
noalapabhyavacanaḥ| āha ca sūtram-jñānapratiśaraṇena bhavitavyaṃ na vijñānapratiśaraṇena
iti| svabhāvalabdhatvāt rūpādayo viṣayā nopalambhanīyā iti paścādvakṣyate| ime'sallakṣaṇāḥ
santo [vastuto] nāpohyante| astitayopalambhalakṣaṇaṃ kathaṃ sthāpyeta| (pṛ) bhāvadharmayogādastītyucyate|
(u) bhāvaśca paścāddūṣayiṣyate| nahyasti bhāve bhāvaḥ| kathaṃ bhāvadharmayogādastīti|
pratītyasamutpannatvāddhāvalakṣaṇaṃ niyatavikalparūpaṃ nopalabhyavacanam| lokasatyamātrato'sti
na paramārthataḥ|(pṛ) yadi lokasatyato'sti| tadā punarvaktavyaṃ lokasatyato'tīto'nāgataśca
kimasti uta nāsti iti| (u) nāsti| kasmāt| ye rūpādayaḥ skandhā vartamānādhvagatāḥ,
te sakāritrā upalabhyajñānadarśanāḥ| yathoktaṃ sūtre-rūpyata iti rūpalakṣaṇam
iti| yadvartamānādhvagataṃ tat rūpyate nātītamanāgataṃ vā| tathā vedanādayo'pi| ato jñāyate
vartamānamātre santi pañca skandhāḥ| nādhvadvaye santi| atha yo dharmaḥ kāritravihīnaḥ sa
svalakṣaṇavihīnaḥ| yadyatīto vahnirna dahati| na sa vahnirityākhyāyate| tathā vijñānamapi,
yadyatītaṃ na vijānāti na tadvijñānamityucyate| yannirhetukaṃ tadastīti na yujyate| atīto
dharmo nirhetukaḥ, so'stīti na yujyate| atha prākṛtāḥ santo dharmāḥ pratītyasamutpannāḥ|
yathā asti pṛthivī, santi bījasalilādayaḥ pratyayāḥ, tadā aṅkurādikamutpadyate| patralekhinīpuruṣakāreṣu
satsu sidhyatyakṣaram| dvayordharmayoḥ samavāye vijñānamutpadyate| anāgate'dhvani
aṅkurākṣaravijñānādīnāṃ kāraṇāni asamavetāni| kathaṃ santīti labhyante| ato'dhvadvayamasatsyāt|atha
yadyanāgatadharmo'sti| tadā nityaḥ syāt| anāgatādvartamānaṃ pratyanuprāpteḥ|
yathā kuṭītaḥ kuṭīmanuprāpnoti| tadā nānityaḥ syāt| na caitatsambhavati| yathoktaṃ sūtre-cakṣurvijñānamutpadyamānaṃ
na kutaścidāgacchati| nirudhyamānaṃ na kvacidgacchati| iti|
ato'tītānāgatadharmau na kalpayitavyau| atha yadyanāgataṃ sat cakṣū rūpaṃ paśyati tadā sakāritraṃ
syāt| tathātītamapi| na tu vastuto yujyate| ato jñāyate atītānāgatadharmo'sanniti|
[yadi]atītānāgatarūpamasti, tadā sapratighaṃ sāvaraṇañca syāt| na vastuto yujyate| ato
nāsti| atha yadi ghaṭādayaḥ padārthāḥ anāgatāḥ santi| tadā kulālādayaḥ savyāpārā na bhaveyuḥ|
dṛśyante tu savyāpārāḥ| ato nāstyanāgataḥ| kiñca bhagavānāhasaṃskṛtadharmā utpādavyayasthityanyathātvai
strilakṣaṇā upalabhyante iti| utpāda iti yo dharmaḥ pūrvamabhūtvā idānīṃ
savyāpāro dṛśyate| vyaya iti kṛtaḥ punarasan bhavati| sthityanyathātvam iti santatyā sthite
vikaro'nyathātvam| imāni trīṇi saṃskṛtalakṣaṇāni vartamānagatāni nātītānāgatāni||asattālakṣaṇavargo
viṃśaḥ|

adhva dvayasattāvargaḥ(pṛ) vastusadatīmanāgatam| kasmāt| yo dharmo'sti tatra cittaṃ bhavati|
yathā vartamānadharmo'saṃskṛtadharmāśca| bhagavān rūpalakṣaṇamuktvā punarāha- atītamanāgatañca
rūpamiti| apicāha-yatkiñcana rūpamādhyātmikaṃ bāhyaṃ vā audārikaṃ sūkṣmaṃ vā atītamanāgataṃ
pratyutpannaṃ vā [sarva] mabhisaṃkṣipya rūpaskandha iti| kiñcāha-[rūpa] manityamatītamanāgatam,
kaḥ punarvādaḥ pratyutpannaṃ iti| anityaṃ hi saṃskṛtalakṣaṇam| ato'stīti vaktavyam|
dṛṣṭe jñānāt jñānamutpadyate iti paribhāvitatvāt| yathā śāleḥ śālirbhavati| ato'tītamastīti
syāt| yadi nāstyatītaṃ, phalaṃ nirhetukaṃ syāt| uktañca sūtre-yadatītaṃ vastusat
hitakaraṃ tadbhagavānupadiśati| iti| kiñcāha-atītamanāgataṃ sarvamanātmānaṃ bhāvayet| iti|
anāgatālambanaṃ manovijñānaṃ atītaṃ mana āśrayate| yadātītaṃ vijñānamasat, kimāśrayet| atītakarmata
anāgataṃ phalamiti jñānaṃ samyagdṛṣṭiḥ| tathāgatasya daśabalānyatītānāgatakarmāṇi
janayanti| tathāgataḥ svayameva vadati-yasya nāstyatītaṃ kṛtaṃ pāpakarma sa puruṣo naiva
durgatau patiṣyati iti| sāsravacittavartināṃ śaikṣāṇāṃ śraddhādinyanāsravendriyāṇi na syuḥ|
āryāścānāgataṃ vastu na vyavasthayā vyākuryaḥ| smṛtiryadi nāsti atītānāgatayoḥ tadā puruṣo
nānusmaretpañcaviṣayān| kasmāt| nahi manovijñānaṃ dṛṣṭe pañca viṣayān prajānāti| kiñcāṣṭādaśa
manaupavicārā atītālambanā ityucyante| yadyatītamanāgataṃ nāsti, tadā arhan na kīrtayet-ahaṃ
dhyānasamādhimupasampanna iti| nahi samādhisthito vacanaṃ vakti| caturṣu smṛtyupasthāneṣu
adhicittamadhivedanañca bhāvanā na bhavet| kutaḥ| nahi pratyutpanne'tītaṃ bhāvayatīti
labhyate| catvāri samyak pradhānāni ca nābhyasyet| kutaḥ| nahyanāgatādhvagatā akuśalā
dharmāḥ santi| tathānyāni trīṇyapi| yadyatītamanāgataṃ nāsti, tadā tathāgato'san syāt|
dīrghamalpakālaṃ vā śīlābhyāsaśca na syādityato na yujyate||adhvadvayasattāvarga ekaviṃśaḥ|

adhvadvayanāstitāvargaḥatrocyate| atītamanāgatañca nāsti| bhavatā yadyapyuktaṃ sati dharme cittamutpadyata
iti| tatpūrvameva pratyuktam| asan dharmo'pi cittamutpādayatīti| yaducyate
bhavatā-rūpalakṣaṇena rūpasaṃjñayā [atītaṃ] rūpaṃ lakṣyata iti| tadapi na yuktam| yadatītamanāgatam,
tadrūpaṃ na syāt| rūpaṇābhāvāt| anityalakṣaṇamityapi na vaktavyam| bhagavān sattvānāṃ
kevalamithyāsaṃjñāvikalpānuvartanāttannāma vyavaharati| bhavānāha-jñānāt jñānaṃ bhavatīti|
hetuḥ phalasya hetukriyāṃ kṛtvā nirudhyate|yathā bījamaṅkurasya hetuṃ kṛtvā nirudhyate|
bhagavānapyāha-asyotpādādidamutpadyata iti| bhavatoktaṃ-yat vastu sat hitakaraṃ tadbhagavānupadiśatīti|
bhagavaduktaṃ vastvidaṃ prakṛtitaḥ pratyutpannakāle'nuktamapyasti| yadi
matam-atītaṃ niruddhamiti| tadā nāstīti jñāyate| bhavānāha-sarvamanātma bhāvayet iti| yasmātsattvā
atītānanāgatān dharmān sātmano manyante tasmāt bhagavānevamavocat| bhavatoktam
[iti jñānaṃ] samyak dṛṣṭiriti| yasmāt kāyo'yaṃ karmasamutpādakaḥ| tacca karma phalasya hetuṃ
kṛtvā niruddham| paścācca tatphalaṃ punarātmanānubhūyate| tasmāduktam-asti phalamiti| tathāgataśāsane
asti vā nāsti vā iti sarvamupāya ityucyate| puṇyapāpakarmapratyayatvapradarśanārtham,
natu paramārthataḥ| yathā pratītyāsti sattva ityucyate| tathā'tītamanāgatamapi|
atītaṃ mana āśrayata itīdamapi upāyāśrayaṇam| na tu yathā puruṣeṇa bhittyādyāśrīyate| cittasyotpādo
nātmani niśrayata iti ca viśadam| pūrvacittamupādāyānantaracittamutpadyate| tathā
karmabalamapi| tathāgataḥ prajānāti-karmaniruddhamapi phalasya hetuṃ karotīti| na vadati
ekāntataḥ prajānāmīti| yatharṇapatnasthamakṣaram| tathā pāpakarmā'pi| anena kāyena karma
kriyate| tasya ca karmaṇo nirodhe'pi vipāko na praṇaśyati|bhavānāha-śraddhādīnyanāsravendriyāṇi
na syuriti| yadi śaikṣo'nāsravendriyaṃ labdhavān| pratyutpannasthameva labdhavān| atītaṃ
niruddhamanāgatañcāprāptam| [pratyutpannantu] samanvāgatamityato nāstīti na vaktuṃ śakyate|
bhavānāha-āryā anāgataṃ na vyākuryuriti| āryajñānabalena hi tathā| asantaṃ dharmamapi
vyākurvanti| yathā atītaṃ dharmaṃ niruddhamapi smṛtibalātprajānāti| bhavānāha-nānusmaretpañca
viṣayāniti| prākṛto jano mohādabhūtasmṛtyā pūrvagṛhītaṃ niyatalakṣaṇaṃ paścānniruddhamapi
utpadyamāna[mivā]nusmarati| smṛtidharmaśca tathaiva syāt| na tu śaśaśṛṅgādisamānā
syāt| aṣṭādaśamaupavicārāḥ punarevam| pratyutpannagṛhītaṃ rūpaṃ niruddhātītamapi tatsmṛtiranuvartate|
bhavānāha-na kīrtayet-ahaṃ dhyānasamādhiṃ labdhavāniti| taṃ samādhiṃ [pūrvaṃ]
pratyutpanne'labhata| anusmaraṇabalādvadati-ahaṃ labdhavāniti| bhavān bravīti-adhicittamadhivedanañca
bhāvanā na bhavet iti| cittaṃ dvidhākṣaṇikamānubandhikamiti| pratyutpannaṃ cittaṃ
prayujyānubandhikaṃ cittaṃ bhāvayati| na tvanusmṛto vartate| bhavānavocat-catvāri samyakpradhānāni
nābhyasyediti| anāgatākuśaladharmāṇāṃ nidānamapasārayati| anāgatakuśaladharmāṇāṃ
nidānamutpādayati| bhavānāha-tadā tathāgato'san syāditi| tathāgataḥ parinirvṛtalakṣaṇaḥ|
[atīte]'dhvani dṛṣṭo'pi[pratyutpanne] asti nāstīti na parigṛhyate| sa parinirvāya pāragataḥ
khalu| sattvāśca śaraṇīkurvanti yathā laukikāḥ pitarāvārādhayanti| uktañca bhavatā-sūdīrghamalpakālaṃ
vā śīlābhyāsaśca na syāditi| na hi kālataḥ śīlaṃ viśiṣyate| kasmāt| na hi
kālo dravyam| dharmāṇāmutpattivyayasamavāyamātraṃ kālo'stītyucyate| tasmādbhavatoktā hetavaḥ
sarve'yuktāḥ||adhvadvayanāstitāvargo dvāviṃśaḥ|

sarvadharmasadasattāvargaḥśāstramāha-kecidvadanti sarve dharmāḥ santīti| kecidvadanti-sarve
dharmā na santīti|(pṛ) kena kāraṇena astīti vadanti| kena kāraṇena nāstīti| (u) astīti| bhagavānāha-sarvaṃ
sarvamiti brāhmaṇa yāvadeva dvādaśāyatanāni| sarvamasti [brāhmaṇa] iti| pṛthivyādīni
dravyāṇi saṃkhyādayo guṇāḥ utkṣepaṇāvakṣepaṇādikaṃ karma| sāmānyaviśeṣasamavāyādayo
dharmāḥ| mūlaprakṛtyādayaḥ| loke ca śaśaviṣāṇakūrmaromāhipādalavaṇagandhavāyurūpādayo
na santi| uktaṃ hi bhagavatā sūtre-ākāśe [ca] padaṃ nāsti śramaṇo nāsti bāhyataḥ|prapañcābhiratā
lokā niṣprapañcāstathāgatāḥ|| itianubhavavaśāddharmāḥ santītyucyante| yathā dravyādayaḥ
ṣaṭpadārthāssanti aulūkyānām| pañcaviṃśatitattvāni santi sāṃkhyānām| ṣoḍaśa padārthāḥ
santi nayasomānām|yadi vastusādhanī yuktirasti| tadā astītyucyate| yathā dvādaśāyatanāni|
bhagavataḥ śāsana upāyatayā sarvamastīti vā sarvaṃ nāstīti vocyate| na tu paramārthataḥ|
kasmāt| astīti vyavasthāyāṃ śāśvatāntapātaḥ| nāstīti vyavasthāyāmucchedāntapātaḥ| anayorantayorvarjanamevāryā
madhyamā patipat||sarvadharmasadasattāvargastrayoviṃśaḥ|

antarābhavāstitāvargaḥśāstramāha-kecidvadanti-astyantarābhava iti| kecidvadanti nāstīti| (pṛ)
kena kāraṇenāstīti vadanti| kena kāraṇena nāstīti| (u) astyantarābhavaḥ| āśvalāyanasūtre
hi bhagavānāha-yadā pitarau sannipatitau bhavataḥ| gandharvaśca pratyupasthito bhavati iti|
ato jñāyate astyantarābhava iti| vatsasūtrañcāha-yasmin samaye sattva imaṃ kāyaṃ nikṣipati
punaścittotpādanakāyamanupādāno bhavati| asminnantarāle [bhavaṃ] upādānapratyayaṃ vadāmi|
ayamantarā bhava iti| saptasatpuruṣeṣu astyantarāparinirvāyī| uktañcasūtre-vyavakīrṇaṃ
karmābhisaṃskṛtya vyavakīrṇaṃ kāyamupādāya vyavakīrṇe loka utpadyate| jñātavyamastyantarābhava
iti| kiñcoktaṃ sūtre-catvāro bhavāḥ pūrvakālabhavo maraṇabhavo'ntarābhava upapattibhava
iti| āha ca-saptabhavāḥ-pañcagatayaḥ karmabhavo'ntarābhava iti| āha ca-yamarājo'ntarābhave
pāpinaḥ santarjya vyatyastaṃ pātayanti| iti| tathāgato'ntarābhavamupādāya sattvānāṃ pūrvanivāsaṃ
prajānāti ayaṃ sattvo'smin upapattisthāna utpadyate sa sattvastasminnupapattisthāna
iti| uktañca sūtre-divyena cakṣuṣā paśyati sattvān cyavamānānupapadyamānāṃśceti| kiñcāha-sattvo
[antarā]bhavasantatyā asmāllokātparalokaṃ saṅkrāmati| iti| laukikā api astyantarābhava
iti śraddhadhānā vadantimriyamāṇasya sūkṣmāṇi catvāri mahābhūtāni asmādbhavāt [bhavāntaraṃ]
krāmanti iti| satyantarābhave paralokaḥ| asatyantarābhave nāsti paralokaḥ| yadi
nāstyantarābhavaḥ, imaṃ kāyaṃ visṛjya parakāyamanupādānasyāntarā vyucchedaḥ syāt| ato jñāyate'styantarābhava
iti||antarābhavāstitāvargaścaturviṃśaḥ|

antarābhavanāstitāvargakecidvadanti-nāstyantarābhava iti| yadyapyuktaṃ bhavatā-āśvalāyanasūtra
uktam astyantarābhava iti| tanna yuktam| kasmāt| yadyāryā na jānanti-ayaṃ kaḥ kuta āgata
iti| tadā nāstyantarābhavaḥ| yadyasti kasmānna jānanti| bhavānāha-vatsasūtra uktamiti| idamayuktam|
kutaḥ| sūtre'smin praśno'nyaḥ prativacanañcānyat| anena brāhmaṇena kalpitam-anyaḥ
kāyo'nyo jīva iti| ata evaṃ prativakti-santyantarābhave pañcaskandhā iti| bhavānāha-astyantarāparinirvāyīti|
sa kāmarūpadhātvorantarā kāyamupādāya tatra parinirvṛta iti antarāparinirvāyī|
kasmāt| yathoktaṃ sūtre-kaścinmriyamāṇaḥ kutra gacchati kutrotpadyate kutra tiṣṭhati
itīdamekārthakam| bhavānāha-vyavakīrṇaṃ kāyamupādāya vyavakīrṇe loka utpadyata iti|
kāyamupādāyeti vacanaṃ loka utpadyata iti cedamekārthakam| catvāro bhavāḥ sapta bhavā iti
ca bhavaduktaṃ sūtramayuktam| dharmalakṣaṇānanugamāt| bhavaduktaṃ yamarājasantarjanamupapattibhave
bhavati nāntarābhave| bhavānāha-tathāgato'ntarābhavamupādāya pūrvanivāsaṃ prajānātīti|
tadayuktam| āryajñānabalaṃ hi tat| asantamanāgatamapi smṛtyā prajānāti| bhavānāha-divyena
cakṣuṣā paśyati mriyamāṇānupapadyamānāniti| utpitsuḥ sa upapadyamāna ityucyate| maraṇonmukhaśca
cyavamānaḥ| natvantarābhavagataḥ| bhavānāha-sattvo bhavasantatyā asmāllokātparalokaṃ
saṅkrāmatīti| paralokāstitvapradarśanāya tādṛśaṃ vacanaṃ na tvantarābhavāstitvaprakāśanāya|
bhavānāha-mriyamāṇasya sūkṣmāṇi catvāri mahābhūtāni bhavāntaraṃ krāmantīti| kaukikānāmupalabhyamaśraddheyam|
na taddheturupayujyate| bhavānāha-yadi nāstyantarābhavaḥ antarāvyucchedaḥ
syāditi| karmabalādayamatrotpadyate yathā atītamanāgatamananuvṛttamapi saṃsmarati|
ato nāstyantarābhavaḥ|pūrvanivāsajñāna uktaṃ jānāti ayaṃ puruṣo'smilloke mṛtastasmilloka
utpadyata iti na tūktam antarābhave tiṣṭhatīti| tathāgata āha-trividhaṃ karma dṛṣṭavipākamupapattivipākamūrdhvavipākamiti|
na tvāha-antarābhavavipākaṃ karmeti| yadyantarābhave
sparśo'sti| sa evopapattibhava ityucyate| yadi na spṛśati, sparśavihīnaḥ| sparśavihīnatvādvedanādayo'pi
na santi| tādṛśaṃ punaḥ kutrāsti| yaḥ sattvo'ntarābhavarūpamupādatte sa evopapattiṃ
vedayate| yathoktaṃ sūtre-yadimaṃ kāyaṃ nikṣipan kāyāntaramupādatte tadahaṃ vadāmi
upapattiriti| yadi na kāyamupādatte| tadā nāstyantarābhavaḥ| yadyantarābhave cyutiḥ| upapattireva
sā| kutaḥ| pūrvamutpadyannasya paścādavaśyaṃ cyuteḥ| yadi nāsti cyutiḥ| nityo
bhavet| karmabalāccopapattiriti kimantarābhavena| yadyantarābhava karmataḥ siddhaḥ| sa evopapattibhavaḥ|
yathocyate-karmapratyayā jātiriti| yanna karmataḥ siddham| kena bhavo'sti|
tatprativaktavyam|ucyate| upapattiviśeṣamevāntarābhavaṃ vadāmaḥ| ato nāsti yathoktadoṣaḥ|
antarābhava utpannasyāpyasya upapattibhavāntarayogo bhavati| yataḥ kalale vijñānamupasaṅkrāmati|
ayamantarābhava ityucyate|atra dūṣaṇamāha| karmabalādupasaṅkrāmati| kimantarābhavavikalpena|
cittaṃ na kutracidupasaṅkrāmati| karmapratyayāttu asmilloke niruddhaṃ tatrotpadyate|
nahi pratyakṣaṃ dṛśyate cittaṃ santatyotpadyata iti| yathā pāde viddhasya śirasi vedanānubhūyate|
na tatra pāde sthitaṃ vijñānaṃ bhavapratyayaṃ śirasi saṅkrāmati| ato sannikṛṣṭaviprakṛṣṭapratyayagaṇasāmagrya
tu citatutpadyate| ato'styantarābhava iti na kalpanā kāryā||antarābhavanāstitvavargaḥ
pañcaviṃśaḥ|

anupūrvavargaḥśāstramāha| kecidvadanti caturṇāṃ satyānāmanupūrveṇābhisamaya iti| kecidvadanti
ekakṣaṇeneti| (pṛ) kena kāraṇenocyate anupūrveṇābhisamayaḥ, kena kāraṇena ekakṣaṇenābhisamaya
iti| (u) anupūrveṇābhisamayaḥ| yathoktaṃ sūtre lokasya samudayaṃ paśyato nāstitādṛṣṭirna
bhavati| lokasya nirodhaṃ paśyato'stitādṛṣṭirna bhavati iti| ato jñātavyaṃ nirodhasamudayayorlakṣaṇaṃ
pratyekaṃ pṛthagiti| yaḥ prajānāti-yatsamudayalakṣaṇaṃ tatsarvaṃ nirodhalakṣaṇamiti|
tasya virajaṃ vītamalaṃ dharmacakṣurbhavati| āha ca-anupūrveṇa medhāvī stokaṃ
stokaṃ kṣaṇe kṣaṇe|karmāro rejatasyeva nirdhamenmalamātmanaḥ|| iti||āsravakṣayasūtramāha jānataḥ
paśyataḥ āsravāṇāṃ kṣayo bhavati iti| pratipattupratidinaṃ kṣīyamāṇaṃ svayamajānato'pi
sadā bhāvitatvāt āsravāṇāṃ kṣayo bhavati| bhagavānāha satyeṣu udapadyata cakṣuḥ jñānaṃ
vidyā prajñā iti| kāmadhātukaduḥkhe dvau [kṣaṇau] rūpārūpyadhātaka [duḥkhe] ca dvau| tathā
samudāyadāvapi| sūtre ca bhagavān kaṇṭhata āha anupūrveṇa satyābhisamaya iti| yathā puruṣaḥ
śreṇimāruhya uparyārohati| ityādisūtrāt jñāyate catussatyāni naikakālikāni iti| kleśānāñca
catussatyeṣu caturdhā mithyācārā bhavanti yaduta nāsti dukhaṃ, nāsti samudayaḥ, nāsti
nirodhaḥ, nāsti mārgaḥ iti| anāsravajñānasyāpi anupūrveṇa caturdhā samyagācārāḥ syuḥ| yogī
ca cittaṃ samādhāya idaṃ duḥkhaṃ ayaṃ duḥkhanirodha iyaṃ duḥkhanigāminī patipat iti vikalpayet|
yadyekasmin citte syāt kathamevamanupūrveṇa samādhivikalpo bhavet| ato jñāyate anupūrveṇābhisamayo
naikakṣaṇeneti|anupūrvavargaḥ ṣaḍviṃśaḥ|

ekakṣaṇavargaḥkecidāhuḥ caturṇāṃ satyānāmabhisamayo nānupūrveṇeti| bhavānāha lokasya samudayaṃ
paśyato nastitādṛṣṭirna bhavati| lokasya nirodhaṃ paśyato astitādṛṣṭirna bhavatīti| tadā
svamataṃ vinaśyet| tathā cet ṣoḍaśabhiḥ cittakṣaṇaiḥ dvādaśabhirākāraiśca mārgo labhyata
iti na syāt| bhavatoktaṃ yatsamudayalakṣaṇaṃ sarvaṃ tannirodhalakṣaṇamiti prajānato dharmacakṣurbhavatīti|
tathā cet cittadvayena mārgalābhaḥ syāt-adyaṃ samudayacittaṃ dvitīyaṃ nirodhacittaṃ
iti| na tvaitadyuktam| bhavānāha anupūrveṇa medhāvī stokaṃ stokaṃ kṣaṇe kṣaṇe|
....nirdhamenmalamātmana iti [anenāpi] na syāt ṣoḍaśamātraiścittakṣaṇairiti| bhavatoktaṃ
āsravakṣayasūtramāha rūpādīn jānataḥ paśyataḥ āsravānāṃ kṣayo bhavatīti| evañcāpramāṇacittāni
syuḥ na tu ṣoḍaśacittamātrāṇi| bhavatoktaṃ-cakṣurjñānaṃ vidyā prajñeti| bhagavān svayaṃ
bravīti caturṣu satyeṣu jñānaṃ cakṣurvidyā prajñodapadyateti na bravīti anupūrveṇa ṣoḍaśacittakṣaṇāni
bhavantīti| bhavatoktaṃ bhagavān kaṇṭhenāha-anupūrveṇa satyabhisamayaḥ śreṇyārohaṇavat
iti| nādhītamidaṃ sūtramasmābhiḥ| sattve'pi nirākartavyameva| dharmalakṣaṇānanugamāt|
bhavatoktaṃ caturdhā mithyācārā bhavantīti| pañcaskandhādāvapi mithyācārāḥ syuḥ| yān
mithyācārānanusṛtya sarvaṃ jñānamutpadyeta| evaṃ ca ṣoḍaśabhireva cittakṣaṇairmārgalābha
iti na syāt| bhavānāha samādhyā vikalpayediti| rūpādāvapi tathā vikalpayet| ato na ṣoḍaśaiva
cittakṣaṇāḥ syuḥ|[yogino] na [nānā] satyāni bhavanti kintu ekameva satyaṃ bhavati yaduta
duḥkhanirodhadarśanamādyābhisambodhi nāmakam| dṛśyadharmādīnāṃ pratītyasamutpannatvāt yogī
ūṣmagatādidharmānupūrveṇa caramanirodhasatyarūpaṃ satyaṃ paśyati| nirodhasatyadarśanānmārgalābhaityākhyāyate|ekakṣaṇa
saptaviṃśaḥ|

parihāṇavargaḥśāstramāha-kecidvadanti arhan parihīyate| kecidvadanti na parihīyata iti| (pṛ)
kena kāraṇena parihīyate kena kāraṇena na parihīyate| (u) parihīyata iti| yathoktaṃ sūtre-pañca
hetavaḥ pañca pratyayāḥ samayavimuktasyārhataḥ parihāṇāya saṃvartante| katame pañca|
karmaprasṛto bhavati| bhāṣyaprasṛto bhavati| adhikaraṇaprasṛto bhavati| dīrghacārikāyogamanuyukto
bhavati| dīrgheṇa rogajātena spṛṣṭo bhavati| iti| āha ca sūtram dvividho'rhan parihāṇalakṣaṇo'parihāṇalakṣaṇa
iti| api coktaṃ sūtre yadyamuko bhikṣuḥ vimuktimukhāt parihīyate
tadidaṃ sthānaṃ vidyate iti| api coktaṃ sūtre-kumbhopamaṃ kāyamidaṃ viditvā nagaropamaṃ
cittamidaṃ sthāpayet|yudhyeta māraṃ prajñāyudhena jitañca rakṣedaniveśanaḥ syāt|| iti|aparihīnasya
jitarakṣaṇaṃ na syāt| jñānañca dvividhaṃ-kṣayajñānamanutpādajñānamiti| kṣayajñānavān
na punarutpadyate| kimanutpādajñānena| udāyino yā nirodhasamāpatti durlabhā| sa eva
parihāṇahetuḥ| sa parihīno'pi rūpadhātāva(vu)dapadyata ityādibhiḥ kāraṇaiḥ jñātavyaṃ parihīyata
iti|parihāṇavarga aṣṭāviṃśaḥ|

aparihāṇavargaḥkecidvadanti āryamārgānna parihīyate dhyānasamādheḥ paraṃ parihīyata iti| (pṛ)
tathā cet arhan dvividho na syāt| asti khalu parihāṇalakṣaṇaḥ| sarveṣāmarhatāṃ dhyānasamādhibhyaḥ
parihāṇamastyeva| (u) dhyānasamādhiparihīṇasya vaśitābalamasti na tu sarveṣāmarhatām|
(pṛ) na yujyate| yathā gaudhiko bhikṣuḥ ṣaḍvāraṃ [cetovimukteḥ] parihīṇaḥ asinā ātmānaṃ
jaghāna| yadi dhyānasamādheḥ prahīṇaḥ, nātmānaṃ hanyāt| tathāgatāśāsane hi vimuktiḥ pradhānā
na samādhiḥ| (u) sa imaṃ dhyānasamādhimavalambyārhanmārgaṃ spṛśet| tasmāt samādheḥ
cyutasyānāsravaṃ cyavate na tu anāsravātparihīyate| kasmāt| yathāha gāthā-kṣīṇaṃ purāṇaṃ na
navo'sti sambhavo viraktacittā āyatike bhave ca|te kṣīṇabījā aviruḍhacchandā nirvānti dhīrā
yathāyaṃ pradīpaḥ|| iti|kiñcāha-śailo yathā caikaghano vātena na samīryate|evaṃ nindāpraśaṃsāsu
na samiñjanti paṇḍitāḥ| iti|api coktaṃ sūtre-tṛṣṇā tṛṣṇājananītyādi| tṛṣṇāmūlamarhato'tyantamunmūlitam|
kutaḥ pravarteta saṃyojanam| āha ca-āryo'tyantaparikṣīṇāntaḥ kṛtakaraṇīya
iti| kiñcāha-āryasya kṣīyamāṇaḥ samudayo na punarbhavati| pradalitaṃ vijñānaṃ na [punaḥ]
bhavati ityādi| uktañca sūtre-avidyāpratyayāḥ kāmadveṣamohāḥ pravartante| arhato'tyantaparikṣīṇā'vidyā|
[tasya] kathaṃ saṃyojanāni pravartante| iti| kiñcoktaṃ sūtre-ye śaikṣā
nirvāṇamārgaṃ paryeṣante| ahaṃ vadāmi tairapramattairbhavitavyamiti| yeṣāmāsravāḥ kṣīṇāḥ
na teṣāṃ punarāsravā bhavanti| ato nāsti parihāṇiḥ| kiñcāha-vidvāna kuśalabhāvanaḥ kuśalavāk
kuśalakāyakarmāntaḥ karaṇīyānna cyavata iti|api cāha-apramādarato bhikṣuḥ pramāde bhayakovidaḥ|abhavyaḥ
parihāṇāya nirvāṇasyaiva santike|| iti|uktañca sūtre-mṛgā vanāśrayā eva
vihagā gaganāśrayāḥ|pravivekaparo dharmaḥ sajjanāḥ śamaniśritāḥ|| ititrīṇi nidānāni saṃyojanānāṃ
samutpādāya aprahīṇacchandarāgaḥ, chandarāgasthānīyasyopasthānaṃ, tatra mithyāmanaskārasamutpādaḥ|
arhataḥ chandarāgaḥ prahīṇaḥ| chandarāgasthānīyasyo [pasthitā]vapi na mithyāmanaskāraḥ
samudyate| ataḥ saṃyojanāni notpādayati| āha ca-dharmān mithyābhāvayato bhikṣostraya
āsravāḥ prādurbhavanti iti| arhan punarna mithyābhāvayatīti na ta āsravāḥ prādurbhavanti
iti| kiñcoktaṃ sūtre-ya āryaprajñayā prajānāti na sa parihīyate| yathā strotaāpattiphalamaparihīṇam
iti| kīñcārhan tisro vedanāḥ samyak prajānāti [tāsā]mutpādalakṣaṇaṃ nirodhalakṣaṇamāsvādalakṣaṇaṃ
mārgalakṣaṇaṃ nissaraṇalakṣaṇañcetyato notpādayati saṃyojanam| kiñcāha-yo
bhikṣuḥ śīlasamādhiprajñākhyai stribhirdharmaiḥ samanvāgataḥ sa na parihīyate| iti|
arhata utpannaṃ saṃyojanaṃ prahīṇam| anāgatañca notpādayati| yathoktaṃ sūtre-satyavihārī
āryo naiva parihīyata iti| arhan sākṣātkṛtacatussatyaḥ kṣīṇāsrava ityataḥ satyavihārītyucyate|
kiñcāha-saptabodhyaṅgāni aparihāṇīyā dharmā iti| arhataḥ saptabodhyaṅgasampannatvāt
na parihāṇirbhavati| kiñcārhan akopyāṃ [ceto] vimuktiṃ sākṣātkṛtatvān ityato na parihīyate|
arhan tathāgataśāsane sāramarthaṃ pratilabdhavān yadutākopyā cetovimuktiḥ| kasyacit karacchedavat
tatsmaraṇe'smaraṇe ca sadā karacchedo'styeva| tathā arhataḥ prahīṇaṃ saṃyojanam|
tatsamaraṇe'smaraṇe ca sadā prahāṇamastyeva| kiñcoktaṃ sūtre-śraddhādināmindriyāṇāṃ tīkṣṇatvāt
arhan bhavati iti| tīkṣṇendriyaḥ kadāpi na parihīyate| anuttamatṛṣṇāprahāṇadharmakuśalasyārhataścittaṃ
samyagvimucyate'tyantaṃ kṣīyate| tadyathā dahano'dagdhaṃ dahati dagdhvā
ca napunastatra pratyāvartate| evaṃ bhikṣuḥ ekā daśabhirdharmaiḥ samanvāgata ityato na kadāpi
parihīyate|(pṛ) dvividho'rhan iti bhavatodāhṛtasūtramāha-asti aparihāṇa[lakṣaṇa] iti|
(u) idaṃ sāmānyata uktam| śaikṣerapramattairbhavitavyamiti arhantamanapekṣya, na tu viśeṣata
uktam aparihāṇalakṣaṇo'stīti| bhagavanāha gāthām-jinaścet punarutpannaḥ syāt ucyate na
tu so jinaḥjino bhūtvā na jāyet tātvikaḥ sa jino mataḥ|| iti|yo'rhan punaḥ kleśānutpādayati
na sa jino bhavet| arhataḥ kṣīṇajātitvāt na punaḥ kāyo vedyate| bhavataḥ sūtraṃ yadyapyāha-arhan
parihāṇadharmā punaḥ parihīyeta iti| tathā cet aparihāṇadharmā'pi syāt| yo bhikṣustathendriyāṇi
karoti yathā notpadyate, so'rhan bhavati| ato na parihīyate|aparihāṇavarga
ekonatriṃśaḥ|

cittasvabhāvavargaḥśāstramāha-kecidvadanti cittaṃ prakṛtipariśuddhamāgantukamalairapariśuddhamiti|
kecidvadanti na tatheti|(pṛ) kena kāraṇena vadanti prakṛtipariśuddhamiti| kena kāraṇena
vadanti na tatheti| (u) na tatheti| na cittaṃ prakṛtipariśuddhamāgantukamalaipariśuddham|
kutaḥ| kleśā hi sadā cittena saha saṃprayogajāḥ| nāgantukalakṣaṇāḥ| cittañca trividham-kuśalamakuśalamavyākṛtamiti|
kuśalamavyākṛtañca cittamamalam| akuśalacittaṃ prakṛtito'pariśuddham|
nāgantukatayā| idañca cittaṃ pratikṣaṇamutpannavināśi kleśānapekṣam| yaḥ kleśaḥ
sahajo bhavati na sa āgantuka ityucyate|(pṛ) cittaṃ rūpādimātramanubhūya tato nimittaṃ gṛhṇāti|
nimittajāḥ kleśāḥ cittasya malaṃ kurvanti| ataḥ prakṛtipariśuddhamityucyate| (u) na
yuktamidam| cittamidaṃ tatkāla eva niruddhaṃ na malanimittavat bhavati| cittaṃ tatkāla eva
vinaṣṭaṃ kena malena lipyate| (pṛ) na pratikṣaṇavināśi cittamityata evaṃ vadāmi| [kintu]
santanyamānaṃ cittamityato malinamiti vadāmi| (u) cittasantāno'yaṃ lokasatyato'sti na paramārthataḥ|
[paramārthatastu] ayamanirvācyaḥ|lokasatyato'pi santi bahavo doṣāḥ| cittamutpannavināśi|
anutpannasyānabhinirvṛttasya kathaṃ santatiḥ| ato na cittaṃ prakṛtitaḥ pariśuddhamāgantukamalaipariśuddhakam|
kintu tathāgataḥ cittaṃ nityaṃ sthāyīti vadatāṃ sattvānāṃ kṛta
āha āgantukamalakliṣṭaṃ sat cittamapariśuddhamiti| kiñca kusīdasattvā ye śṛṇvanti cittaṃ
prakṛtito'pariśuddhamiti| te vadeyuḥ prakṛtiḥ na pratikāryeti| na te cittavyavadānamārabheran
ityataḥ tathāgata āha prakṛtipariśuddhamiti||cittasvabhāvavargastriṃśaḥ|

samprayogāsamprayogavargaḥśāstramāha-kecidvadanti anuśayāścittasamprayuktā iti| kecidvadanti
cittaviprayuktā iti|(pṛ) kena kāraṇena vadanti cittasaṃprayuktā iti| kena kāraṇena vadanti
cittaviprayuktā iti| (u) cittasamprayuktā iti| [idaṃ] paścādanuśayavarge vakṣyate| chandarāgādiḥ
kleśānāṃ karma| tacca karma anuśayaiḥ samprayuktam| bhavatāṃ śāsane yadyapyucyate
cittaviprayukto'nuśayaḥ cittasamprayuktasaṃyojanaparyavasthānasya hetuṃ karotīti| na yuktamidam|
kasmāt| uktaṃ hi sūtre-avidyā'yoniśomanaskāramithyāsaṅkalpādibhyo rāgādīni saṃyojanani
prādurbhavanti iti| na tu sūtramāha-anuyādutpadyata iti| yadyapi bhavatāṃ śāsana uktaṃ-cirābhyastasaṃyojanaparyavasthāpako'nuśayo
nāma iti| na yuktamidam| kasmāt| kāyikavacikādi
karmā'pi cirābhyastalakṣaṇam| tadapi anuśayābhāsaḥ cittaviprayuktasaṃskāraḥ syāt| na vastuto
yujyate| yujyata iti cet sarve'pi dharmāḥ pratyutpanna hetorupadyeran nātītahetoḥ| tathā
ca na karmajo vipākaḥ syāt| manovijñānañca manaso jātaṃ na syāt| anuśayānāmeṣāṃ kṣaṇikatvāt
kathaṃ punaste janakahetavaḥ syuḥ|(pṛ) sahalakṣaṇo janakahetuḥ| (u) tadapi na yuktam|
hetuphalayorayaugapadyāt| tacca paścāt pradīpadṛṣṭānte vakṣyate| ato na vaktavyamanuśayāścittaviprayuktā
iti||samprayogasamprayogavarga ekatriṃśaḥ|

atītakarmavargaḥśāstramāha-kāśyapīyā vadanti ananubhūtavipākaṃ karma atīte'dhvani asti| anyadatīte
nāsti iti| ucyate| tatkarma yadi vinaṣṭaṃ tadā [tat] atītamatītameva| yadi avinaṣṭam|
tadā nityaṃ bhavet| vinaṣṭamiti atītasya nāmāntaram| tadā vinaṣṭaṃ sat punarvinaśyet| tatkarma
vipākasya hetukṛtyaṃ kṛtvā niruddham| vipākaḥ punarūrdhvajanmavartī| yathoktaṃ sūtre-asmin
satīdamutpadyata iti| yathā payo nirodhe daghno hetukṛtyaṃ karoti| kimatītakarmavikalpena|
yuktamiti yadi matam| anyo hetāvasti doṣaḥ| kathaṃ vinā kāraṇaṃ vijñānamutpadyate|
yathā payaso'bhāve kiṃ dadhi bhavati| cāturbhautikakāyavā gādīnāmabhāve karma kimāśritya
bhavet| ityevamādayaḥ| yanmayā pūrvamukto'tītasya doṣaḥ| sa idaṃ pratibrūyāt||atītakarmavargo
dvāviṃśaḥ|

ratnadvayavivādavargaḥśāstramāha-mahīśāsakā vadanti tathāgata saṅghavartī iti| ucyate| yadi
mataṃ tathāgataḥ catasṛṣu pariṣatsu antargataḥ yaduta sattvapariṣat prāṇipariṣat manuṣyapariṣat
āryapariṣat iti| tadā na doṣaḥ| yadi mataṃ tathāgataḥ śrāvakapariṣadi antargata iti|
tadā'sti doṣaḥ| dharmaṃ śrutvā saṃvillābhinaḥ śrāvakā ityucyante| tathāgatastu vibhinnalakṣaṇa
ityatastatra nāntargataḥ|(pṛ) saṅghārāmāgragasya tathāgatasya dāyakaḥ puruṣaḥ saṅghadāyaka
ityucyate| (u) dānamidaṃ keṣāṃ saṅghasambandhi| sūtramidaṃ kiñcidbhraṣṭam| idaṃ vaktavyaṃ
syāt buddhasaṅghasambandhīti|(pṛ) bhagavān gautamīmavocat- imaṃ cīvaraṃ saṅghe dehi|
tadā ahamapi pūjito bhaviṣyāmi saṅgho'pi ca| iti| (u) ahaṃ pūjito bhaviṣyāmīti saṅghapūjābhiprāyeṇa
bhagavānavocat| yathoktaṃ sūtre yo rogaprekṣī sa māṃ paśyati| iti| (pṛ) kecidāryaguṇasamanvitāḥ
śāriputrādayaḥ saṅghāntargatāḥ, lakṣaṇasāmyāt bhagavānapyevam| (u) yadi
lakṣaṇasāmyāditi| sarve pṛthagjanāḥ asatvākhyāśca saṅghapraviṣṭāḥ syuḥ| na yujyato vastutaḥ|
ato jñāyate na bhagavān saṅgāntargata iti| kiñca bhagavān na saṅghakarmapraviṣṭaḥ nāpi
anyasaṅghavastusamaḥ| ratnatrayaviśeṣāt na bhagavān saṅghāntargataḥ||ratnadvayavivādavargastrayastriṃśaḥ|

nāstipudgalavargaḥśāstramāha-vātsīputrīyā vadanti asti pudgala iti| anye vadanti nāstīti| (pṛ)
kiṃ tattvam| (u) nāsti pudgaladharma iti tattvam| kasmāt| yathā bahuṣu sūtreṣu tathāgato
bhikṣūnāha-nāmamātrataḥ prajñaptimātrata upayogamātrataḥ pudgala ityucyate| iti| nāmamātrata
ityādinā jñāyate na paramārtha iti| kiñcoktaṃ sūtre-yo na paśyati duḥkhañca sa ātmānantu
paśyati|duḥkhadarśī yathābhūtaṃ sa ātmānaṃ na paśyati|| iti|yadi vastu san ātmā, duḥkhadarśyapi
ātmānaṃ paśyet| āryāḥ punaḥ saṃvṛtimātrato vadanti astyātmeti| api ca sūtre bhagavānavocat-yatrāsmīti
tatreñjitam iti| yadvastu sat na tatreñjitaṃ bhavati yathā cakṣuḥ, tasya
vastusattvāt na [tatra] iñjitamasti| tatra tatra sūtre ca ātmavādaḥ pratiṣiddhaḥ| yathā
āryā bhikṣuṇī māramavocat-kiṃ nu satveti pratyeṣi māradṛṣṭigataṃ nu te|śuddhasaṃskārapuñjo'yaṃ
neha sattva upalabhyate|| iti|kiñcāha-saṃskārāṇāṃ kalāpo hi santānena pravartate|māyānirmitamevedaṃ
prakṛtānāñca vañcanam|hṛdgatena sadṛśaṃ śalyenedaṃ sapatnakam|naivāsti sāravadvastu................|
itikiñcāha- nāstyātmā na cātmīyaṃ na sattvo nāpi mānavaḥ|pañcaskandhāḥ
śūnyamātrā utpādavyayalakṣaṇāḥ|asti karma vipākaśca kārako nopalabhyate||ityevamādinā
bhagavān nānāsūtreṣu ātmavādaṃ pratiṣiddhavān| ato nāstyātmā| sūtre ca vijñānārthā vibhaktāḥ|
kasmāt vijñānamiti| yaduta rūpaṃ vijānāti yāvaddharmān vijānātīti| na coktaṃ ātmānaṃ
vijānātīti| ato nāstyātmā|cundabhikṣu rbhagavantamapṛcchat-ko nu khalu vijñānāhāramāhārayati|
bhagavān pratyavadat| na kalyaḥ praśnaḥ| vijñānāhāramāhārayatīti nāhaṃ vadāmi| iti|
yadyasti ātmā| ātmā vijñānāhāramāhārayatīti vadet| ato jñātavyaṃ nāstyātmeti| bimbisārapratyudgamanasūtre
bhagavān bhikṣūnāmantryāha-vibhāvayata yūyaṃ bhikṣavaḥ prākṛtānāṃ prajñaptimanurudhya
vadāmi astyātmeti| paramārthastu nāsti pañcaskandheṣu ātmā''tmīyaṃ vā| iti|
kiñcāha-pañcaskandhānupādāyāsti nānāvidhaṃ nāma yaduta ātmā sattvo mānavo deva iti| evaṃpramāṇāni
nāmāni pañcaskandhānupādāya santi| yadyātmā'sti| ātmānamupādāyeti vadet| sthavirapūrṇakaḥ
kaścit tīrthikaḥ āha-yadi puruṣo mithyādṛṣṭayā asantamastīti vadati| bhagavān prahīṇaitanmithyābhimānaḥ
aprahīṇasattva ityato nāstyātmā| yamakasūtre śāriputro yamakamavocat-kiṃ
yamaka samanupaśyasi rūpaskandho'rhan iti| uttaramāha-no hīdamāyuṣman iti| kiṃ samanupaśyasi
vedanā saṃjñā saṃskārā vijñānamarhan iti| nohīda [māyuṣman]| kiṃ samanupaśyasi pañcaskandhakalāpo'rhan
iti| nohīdamāyuṣman| kiṃ samanupaśyasi pañcaskandhādanyatra arhan iti|
nohīdamāyuṣman śāriputro'vocat| yadevaṃ parimṛgya [dṛṣṭa eva dharme satyataḥ sthirataḥ]
nopalabhyate| tatkalyaṃ nu te vyākaraṇaṃ arhan [kāyasya bhedāducchidyate vinaśyati] na bhavati
paraṃ maraṇāditi| abhūtkhalu me [āyuṣman] śāriputra pūrvaṃ pāpakaṃ dṛṣṭigatam, idaṃ
punarāyuṣmataḥ śāriputrasya dharmadeśanāṃ śrutvā tacca pāpakaṃ dṛṣṭigataṃ prahīṇam| iti| yadyasti
ātmā, pāpakaṃ dṛṣṭigataṃ iti na vadet|caturṣūpādāneṣu uktamātmavādopādānamiti| yadyastyātmā
ātmopādānamiti brūyāt yathā kāmopādānamityādi| na brūyādātmavādopādānamiti| uktañcaśreṇikasūtre-trayāṇāṃ
śāstṝṇāṃ yo nopalabhate pratyutpannamātmānamūrdhvabhāvinaṃ vātmānaṃ
tamahaṃ śāstāraṃ buddhaṃ vadāmi iti| bhagavatā'nupalabdhatvāt nāstyātmeti jñāyate| anātmani
ātmeti saṃjñā viparyayaḥ| yadi mataṃ satyātmani ātmeti saṃjñā na viparyāsa iti| na yuktamidam|
kasmāt| bhagavānāha-yatsattvā ātmeti samanupaśyantaḥ samanupaśyanti| imāneva pañcaskandhān
[ātmata ātmītayataśca] samanupaśyanti| iti| ato nāstyātmā| kiñcāha-sattvāḥ vividhān
pūrvanivāsānanusmarantaḥ pañcaskandhānanusmaranti| iti| yadyastyātmā, tamapyanusmareyuḥ|
ananusmaraṇānnāstīti jñātavyam| yadi manyase-kiñcitsūtramāha sattvānusmaraṇamapi| yathā
amukaḥ sattvaḥ tatrāhamamukanāmaka iti| tadayuktam| taddhi lokasatyavikalpāduktam| paramārthatastu
pañcaskandhānevānusmarati na sattvam| kutaḥ| manovijñānena hi smarati| manovijñānañca
dharmamātrālambanam| tasmānnāsti kiñcitsmaraṇaṃ sattvānusmaraṇaṃ nāma| astyekāntata
ātmeti yo vadati sa ṣaṇṇāṃ mithyādṛṣṭīnīmanyatamasyāmanupatati| yadi manyase nāstyātmeti
vacanamapi mithyādṛṣṭiriti| tadayuktam| kasmāt| satyadvayasya sattvāt| lokasatyato nāstyātmā|
paramārthatastu astyātmeti brūvato hi doṣo bhavati| ahantu vadāmi paramārthato nāstyātmā|
lokasatyatastu astīti| ato'navadyam|api cātmadṛṣṭimūloddharaṇāyāha bhagavān yathā mogharāja
[māṇava]pṛcchāyāṃ bhagavān mogharājaṃ pratyāha-śūnyato lokamavekṣasva mogharāja sadā
smṛtaḥ|ātmānudṛṣṭimuddhatya [evaṃ mṛtyutaraḥ syāḥ|evaṃ lokamavekṣantaṃ] mṛtyurājo na paśyati||
itiātmāstivādānāṃ kāraṇāni prītidaurmanasyādīni sarvāṇi pañcaskandhavartīni| tīrthikānāmātmadṛṣṭikāraṇakhaṇḍanānnāstyātmā||nāsti
pudgalavargaścatustriṃśaḥ|

pudgalāstināstitāvargaḥ(pṛ) nāstyātmeti bhavato vacanamayuktam| kasmāt caturṣu vyākaraṇeṣu caturtha
sthapanīyaṃ vyākaraṇaṃ yaduta bhavati puruṣaḥ paraṃ maraṇāt na bhavati [puruṣaḥ paraṃ
maraṇāt] bhavati ca na bhavati ca [puruṣaḥ paraṃ maraṇāt], naiva bhavati na na bhavati
[puruṣaḥ paraṃ maraṇāt]| yadi paramārthato nāstyātmā, na syādidaṃ sthapanīyaṃ vyākaraṇam|
ūrdhvakāyavedakaḥ sattvo nāstīti yat keṣāñcit vacanam| mithyādṛṣṭiriyam| dvādaśāṅgapravacane
cāsti jātakam| tatra bhagavānevamāha-tasmin samaye ahameva mahāsudarśano rājā evaṃkāya
ityādi| pūrvakebhya utpannā idānīntanāḥ pañcaskandhāḥ na tu purāṇā eva| tasmādastyātmā [yaḥ]
pūrvakebhyo'dya yāvat bhavati| kiñcāha bhagavān-iha nandati pretya nandatikṛtapuṇyo ubhayanna
nandati| iti|yadi pañcaskandhamātramasti, ubhayatra nandirna syāt| uktañcasūtre-cittasaṃkleśāt
sattvāḥ saṃkliśyante| cittavyavadānāt sattvā viśudhyanti| iti| ekatyaḥ pudgala
utpadyate loke bahūnāṃ vipattyanutāpāya| ekatyaḥ pudgala utpadyate loke bahūnāṃ lābhāya|
yat kuśalākuśalakarmaṇāṃ samudācaraṇaṃ sarvaṃ tat sattvopagam| tatra tatra ca sūtre bhagavān
svayamāha-ahaṃ vadāmi sattvā ūrdhvakāyaṃ vedayante iti| ātmahite kuśalaḥ na parahita ityādi|
evamādikāraṇairjñāyate astyātmeti|bhavatā yadyapi pūrvamuktaṃ nāmamātrata ityādi| na
yuktamidam| kasmāt| pañcaskandhavyatirikto nityo'vināśilakṣaṇo'styātmeti tīrthikāḥ parikalpayanti|
teṣāṃ mithyādṛṣṭivyavacchedāya bhagavānāha nāstyātmeti| vayantu vadāmaḥ pañcaskandhasamavāya
ātmeti| ato'navadyam| yadyapyāha ātmā nāmamātramiti| tadvacanaṃ pragāḍhaṃ cintanīyam|
yadi sattvo nāmamātramiti| yathā mṛṇmayagohanane nāsti pāpam| tathā vāstavikagohanane'pi
pāpaṃ na bhavet| yathā bālakānāṃ nāmamātreṇa vastudānaṃ savipākaṃ syāt| tathā mahatāṃ
dānavratamapi vipākaṃ prāpnuyāt| vastutastu na yujyate| nāmamātrato'sadapi astīti vādina
āryā mṛṣāvādinaḥ syuḥ| satyavādinaḥ khalvāryāḥ| ato jñāyate astyātmeti| yadyāryāḥ paramārthato
nairātmyadarśinaḥ vyavahārato'styatmeti vadanti| tadā viparyayadarśinaḥ syuḥ| [anyathā
dṛṣṭasya] anyathā vacanāt| yadi vyavahārato'sadapi astīti vadatāṃ punaḥ sūtragatāni
pāramārthikāni dvādaśanidānāni trīṇi vimokṣamukhāni anātmānaḥ sarvadharmā ityādi vacanaṃ na
syāt| asti paraloka iti vādinamanusṛtya vadanti astīti| nāstīti vādinamanusṛtya vadanti
nāstīti| vadanti ca loke ayutāni vastūni īśvarādutpannani| iti| tatādṛśā vividhamithyādṛṣṭisūtramanyāstadvavatānusāriṇaḥ
syuḥ| tatu na sambhavati| ato bhavatodāhṛtaṃ sūtraṃ sarvaṃ
sāmānyato dūṣitameva| ato nāsti nairātmyam|atrocyate| yadbhavatā pūrvamuktaṃ sthapanīyavyākaraṇāt
astyātmeti jñāyata iti| tadayuktam| kasmāt| so'vaktavyadharma iti paścāt nirodhasatyaskandhe
vivekṣyate| ato nāsti paramārthata ātmā avaktavya iti| prajñaptimātramityucyate
na paramārthasan iti| bhavatāṃ śāsane ātmā ṣadbhirvijñānairvijñāyate| yathāha bhavatāmāgamaḥ
cakṣuṣā dṛśyamānaṃ rūpamupādāyetyato vināśyātmā| tadā tvayaṃ cakṣurvijñānavijñeyaḥ| tadā
na vaktavyaṃ na rūpaṃ nārūpamiti| evaṃ śabdādayo'pīti|atha yadyātmā ṣaḍvijñānavijñeyaḥ|
tadā sūtrairvirucyate| sūtre hyuktam-pañcendriyāṇi nānyopyasya viṣayān pratyanubhavanti|
iti| pratyadhvavasāyasya vaiṣamyāt| yadyātmā ṣaḍvijñānavijñeyaḥ syāt| tadā ṣaḍindriyāṇi anyonyavṛttīnī
syuḥ| kiñca bhavaduktaṃ pūrvāparaviruddham| yat cakṣurvijñānavijñeyaṃ na tat
rūpamiti bravīṣi| bhavānāha-nāstyātmā itīyaṃ mithyādṛṣṭiriti| sūtre bhagavān svayaṃ bhikṣūnāmantryāha-asatyapyātmani
saṃskārāṇāṃ santānamupādāya jananamaraṇamastīti vadāmi| paśyāmi
ca divyena cakṣuṣā sattvānutpadyamānān mriyamāṇāṃśca| athāpi na vadāmi astyātmeti|kiñca bhavatāṃ
śāsane'sti doṣaḥ| bhavatāṃ śāsane hyucyate ātmā na jāyata iti| yo'jātaḥ sa mātāpitṛbhyāṃ
vihīnaḥ| mātāpitṛbhyāṃ vihīnasya nāstyānantaryam| anyānyapi pāpakarmāṇi na santi ityato
bhavatāṃ śāsanameva mithyādarśanam|bhavānāha bhavasya pūrvasmādutpāda iti| pañcaskandhānupādāya
sudarśano nāma rājā| ta eva pañcaskandhāḥ santatyā buddho bhavati| tasmādāha-ahameva
sa rājā iti| bhavatāṃ śāsane ātmana ekatvāt viśeṣo na syāt|bhavānāha- kṛtapuṇya ubhayatra
nandatīti| sūtre bhagavān idaṃ vastu pratiṣidhyāha-nāhaṃ vadāmi kaścidimān pañcaskandhān
parityajya tān skandhānupādatta iti| kintu tatpañcaskandhānāṃ santatyā bhedābhāvādāha-ubhayatna
nandatīti| yadbhavānāha-cittasaṃkleśāt sattvāḥ saṃkliśyanta iti| tato nāstyātmā
paramārthata iti| yadyastyātmā, cittābhinnaḥ syāt| nocyate sattvasaṃkleśāt sattvāḥ saṃkliśyanta
iti| kasmāt| na hi sambhavati tasya saṃkleśasamayaṃ [sattva] upādatta iti| kintu prajñaptyā
hetupratyayānāṃ saṃkliṣṭatvāt āha-sattvāḥ saṃkliśyanta iti| ataḥ prajñaptyāstyātmā|
na paramārthataḥ| bhavatāṃ śāsane cocyate na pañcaskandhā evātmeti| tadā so'jāto'niruddho'puṇyapāpa
ityevamādayo doṣā bhavanti| vayantu vadāmaḥ pañcaskandhānāṃ kalāpaḥ prajñaptyā
ātmeti| imamātmānamupādāya asti janma asti nirodhaḥ puṇyapāpamityādi| na ca prajñaptisannāstīti|
vastumātraṃ na bhavati| bhavatā pūrvamuktaṃ-tīrthikānāmāśayakhaṇḍanāya bhagavānāha-nāstyātmeti|
abhūtasaṃjñayā bhavānevaṃ kalpayati na tathā bhagavadāśayaḥ| vividhā ātmavādāḥ
sarve duṣṭāḥ yathā bhavān bravīti-pañcaskandhān vihāya anyo'styātmeti tīrthikā manyanta
iti| tathā bhavānapi [manyate]| kasmāt| anityā hi pañcaskandhāḥ| ātmātvavaktavyo yadi nityo'nityo
veti| [so]'yaṃ skandhavinirmukta eva|atha skandhasya santi trayo bhedāḥ-śīlasamādhiprajñāḥ,
kuśalākuśalāvyākṛtāḥ, kāmadhātupratisaṃyuktarūpadhātupratisaṃyuktārūpyadhātupratisaṃyuktāḥ
ityevaṃ vibhāgāḥ| ātmānastu tathā vibhaktā na bhavanti| ataḥ pañcaskandhebhyo'nyaḥ|
ātmā ca pudgalaḥ| pañcaskandhā na pudgalaḥ| tadā tvayamanyo bhavati| skandhāḥ pañca|
ātmātvekaḥ| ityato nātmā skandhāḥ| asti cedātmā| sa ebhiḥ kāraṇaiḥ pañcaskandhebhyo'nyaḥ
syāt| loke ca nāsti ko'pi dharma eka ityavaktavyaḥ| ato nāsti kaścidavaktavyo dharmaḥ|(pṛ)
yathā agnirindhanañca na vaktuṃ śakyata evaṃ vā nānā veti| tathātmāpi syāt| (u) idaṃ sandigdhasamam|
kimagniḥ kimindhanamiti| yadi tejodhāturagniḥ anye dhātava indhanam| tadā agnirindhanātpṛthak
syāt| yadi tejodhāturevendhanam| kathamucyate naikamiti| yadindhanaṃ sa eva
tejodhātuḥ| tejodhātuṃ vināpi [dahet] ityubhayamayuktam| ataḥ sandigdhasamam| yasyāgnirindhanavān
yathā ātmā rūpavān iti| tasya satkāyadṛṣṭipātaḥ| ātmabahutvañca syāt| yathā kāṣṭhāgniranyaḥ
gomayāgniścānyaḥ| evātmāpi| manuṣyaskandheṣvanya ātmā| devaskandheṣvanya ātmā
itīdamātmabahutvam| yathāgnirindhanañca triṣu adhvasu vartate| evamātmāpi pañcaskandhaiḥ
saha triṣu adhvasu vartamānaṃ syāt| yathā cāgnirindhanaṃñca saṃskṛtam, ātmā'pi pañcaskandhaiḥ
saha saṃskṛtaṃ syāt| yadyapi bhavānāha-agnirindhanena naiko na nānā iti| tathāpi cakṣuṣā
paśyāmaḥ khalu nānālakṣaṇe| ātmāpi pañcaskandhāścānye syuḥ| kiñca pañcaskandhā naśyanti|
ātmā tu na naśyati| asmāt lokāt cyutaḥ paraloka utpadyate| ubhayatra nandiyuktatvāt| yaḥ
pañcaskandhānanusṛtya savināśaḥ sotpādaśca| sa pañcaskandhasamo nobhayatra nandiko bhavati|
bhavāṃstu abhūtasaṃjñayā imamātmānaṃ vikalpya keṣāṃ hitaṃ prāpayati|viṣayeṣu na ko'pyasti
ṣaḍvijñānavijñeyaḥ| ṣaḍvijñānavijñeya iti bhavatokta ātmā na ṣaḍviṣayarūpo bhavati| yo
dvādaśāyataneṣvasaṅgṛhītaḥ| na sa āyataneṣu bhavati| caturṣu satyeṣu asaṅgraprahītaśca na
satyeṣu bhavati| tasmādastyātmeti yadvacanaṃ sa mṛṣāvādaḥ|bhavatāṃ śāsana ucyate jñeyadharmā
yaduta pañcadharmakośāḥ-atītā anāgatāḥ pratyutpannā asaṃskṛtā avaktavyā iti| ātmā pañcamadharmāntargataḥ|
tadā caturbhyo dharmebhyo'nyaḥ| sa caturbhyo dharmebhyo'nya itīcchanti
khalu bhavantaḥ| ayaṃ pañcamastu na sambhavati| ātmāstitvavādasyedṛśā doṣā bhavanti| kimātmeti
mithyāsaṃjñāvikalpena| ato bhavatā pūrvamuktam-tīrthikāḥ pañcaskandhān vihāya pṛthagātmā'stīti
manyante| vayantu na tathā iti| tadayuktam| yadbhavānāha-ātmā prajñaptimātramitīdaṃ
gāḍhataraṃ cintanīyam iti| tadapyayuktam| kasmāt| jinaśāsane hyucyate lokasatyavastu na
pragāḍhaṃ cintanīyam iti| yat bhavatoktaṃ mṛṣāvādino viparyayadarśinaḥ syuriti| idamapi
tathaiva| yadavādīḥ ‘sūtragatāni pāramārthikāni’ [ityādi] vacanaṃ na syāditi| tattathā prativaktavyaṃ
yathā paramārtho jñāyeta| yadavocadbhavān lokoktāni sarvāṇi anusartavyāni yadvadanti
īśvarādutpannāni na yutāni vastūni ityādi| na tadupādeyam| yaddhitakaraṃ paramārthāvilomakaṃ
tadupādeyamityato'navadyam| yallokasatyato guṇotpādakaṃ hitakarañca| īdṛśaṃ sarvamupādeyam
iti paścādvakṣyate| yadavādīḥ-mṛṇmayagavādihanane nāsti pāpamiti| tadidānīṃ prativaktavyam|
savijñānānāṃ skandhānāṃ santatyā samudācāre sati asti karma asti vipākaḥ| mṛṇmayagavādiṣu
tu nedamasti| tasmāt pañcaskandhānāṃ kalāpaḥ prajñaptyā ātmā ityākhyāyate| na
vastusattayā iti jñātavyam||ātmāstitvanāstitvavargaḥ pañcatriṃśaḥ|satyasiddhiśāstre prathamaḥ
prasthānaskandhaḥ samāptaḥ|

