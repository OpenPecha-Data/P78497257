atha nirodhasatyaskandhaḥ141 nirodhasatyaskandhe ādyaḥprajñaptisthāpanavargaḥśāstramāha-trividhacittānāṃ
nirodho nirodhasatyaṃ yaduta prajñapticittaṃ dharmacittaṃ śūnyatācittam| (pṛ)
kathameṣāṃ trayāṇāṃ cittānāṃ nirodhaḥ| (u) prajñapticittaṃ bahuśrutapratyayajñānena vā nirudhyate|
cintanāpratyayajñānena vā nirudhyate| dharmacittamūṣmagatādidharmeṣu śūnyatābuddhayā
nirudhyate| śūnyatācittaṃ nirodhasamāpattyavataraṇena nirudhyate| yadi vā'nupadhiśeṣanirvāṇe'vatarataḥ
santānasamucchede nirudhyate|(pṛ) katamā prajñaptiḥ| (u) skandhānupādāya
ye vikalpā tadyathā pañcaskandhānupādāya puruṣa ityucyate| rūparasagandhasparśānupādāya ghaṭa
ityucyate ityādi| (pṛ) kasmādiyaṃ prajñaptiḥ| (u) sūtre bhagavānāha-yathāhyaṅgasambhārādbhavati
śabdo ratheti ca|evaṃ skandheṣu satsveva bhavati sattveti saṃvṛtiḥ|| iti|yathā
ca bhagavān bhikṣūnavocat-dharmā anityā duḥkhāḥ śūnyā anātmānaḥ pratītyasamutpannā aniyatasvabhāvā
nāmamātramanusmaraṇamātraṃ bhogamātram| imāneva pañcaskandhānupādāya nānā nāma pravartate
sattvo manuṣyo deva ityādi iti| sūtre'smin vastusato dharmasya pratiṣedhāducyate
nāmamātramiti|kiñcāha bhagavān-dve satye paramārthasatyaṃ saṃvṛtisatyamiti| paramārthasatyaṃ
yaduta rūpādayo dharmā nirvāṇañca| saṃvṛtisatyaṃ yat prajñaptimātraṃ niḥsvabhāvam| yathā
rūpādipratyayo ghaṭaḥ sidhyati| tathā pañcaskandhapratyayaḥ puruṣaḥ sidhyati| (pṛ) yadi
paramārthato nāstīdam| lokasatyasya ka upayogaḥ| (u) laukikāḥ sattvā lokasatyamupādāyopayojayanti|
kenedaṃ jñāyate| yathā citrito'gnirityuktau janāḥ śraddadhante| buddhā bhagavanto
laukikānāṃ prajñaptito viyojanāya lokasatyena vyavaharanti| yathoktaṃ sūtre-nāhaṃ [bhikṣavo]
lokena vivadāmi| lokaśca mayā vivadati| na [bhikṣavaḥ] dharmavādī [kenacilloke] vivadati|
iti|purā kila janā vastūpabhogakāmanayā vahuvastunāmutpattikāle ghaṭa ityādi nāma sthāpayāñcakruḥ|
saddharme sati nopayogo labhyeta| ato lokasatyamityucyate| satyadvaya ukte bhagavataḥ
śāsanaṃ suviśuddham| paramārthatastu vidvān na viśiṣyate| lokasatyato bālairna vivadante|
satyadvayaṃ vadan na śāśvatoccheda [dṛṣṭau] patati| na patati mithyādṛṣṭau sukhānte
duḥkhānte ca| karmavipākādi sarvaṃ sidhyet| lokasatyaṃ buddhānāṃ śāsanavinayamūlam| yaduta
dānaśīlayorvipākaḥ susthāna upapattiḥ| anena dharmeṇa taccittaṃ damayitvā mārgaśāsanaṃ
grāhayitvā paścātparamārthasatyamupadiśati| evaṃ jinaśāanamādāvagādhagabhīram-tadyathā mahāsamudraḥ
kramaśo gabhīraḥ| ato lokasatyaṃ vadanti| yo mārgasya lābhajñānaṃ sādhayati [sa]
paramārthadharmopadeśārho bhavati| yathā bhagavata evaṃ cetaḥ parivitarka udabhut-paripavkāḥ
khalu rāhulasya [bhikṣoḥ] vimuktiparipacanīyā dharmāḥ yannūnamahaṃ rāhulaṃ uttara āsravānāṃ
kṣaye vinayeyamiti| tadyathā ghrāṇapākaḥ tadvināśe sukhaṃ janane durbhedanam| evaṃ
lokasatyena cittaṃ damayitvā'tha paramārthajñānena vināśayati| uktañca sūtre-dharmāṇāṃ pravicayapūrvakaṃ
nirvāṇaṃ parijñātavyamiti| yogī pūrvaṃ dharmāḥ [kiṃ] prajñaptisantaḥ [kiṃ vā]
paramārthasanta iti jñātvā paścānnirodhasatyaṃ sākṣātkaroti| kleśāḥ sthūlasūkṣmakrameṇa
nirudhyante| yathā keśaromādinimittena strīpuruṣādinimittaṃ nirudhyate| rūpādininimittena
keśaromādinimittaṃ nirudhyate| atha śūnyatādinimittena rūpādinimittaṃ nirudhyate| yathā kīlena
kilo'panīyate| ato lokasatyamucyate|lokasatyena madhyamā pratipatsādhyate| kasmāt| pañcaskandhāḥ
santānena pravartanta iti nocchedaḥ| kṣaṇikā iti na śāśvataḥ| śāśvatocchedavinirmukta
iti madhyamā pratipat| yathoktaṃ sūtre-lokasamudayaṃ paśyataḥ nāstīti dṛṣṭirna bhavati|
lokanirodhaṃ paśyataḥ astīti dṛṣṭirna bhavati iti| ata ucyate lokasatyam| lokasatyato
bhagavataḥ śāsanaṃ sarvaṃ satyameva yaduta astyātmā nāstyātmā ityādi paryāyāḥ| lokasatyato'styātmeti
vadato nāstyavadyam| paramārthato nāstyātmeti vadataśca satyam|lokasatyena pratidūṣaṇaṃ
sthāpyate| paramārthatastu prativacanam| asti vastutaḥ sattva iti yā dṛṣṭiḥ ayaṃ
mahāmohaḥ| nāstīti yadvacanaṃ tadapi mohatamasi pātayasi| kasmāt| iyaṃ bhāvābhāvadṛṣṭiḥ
śāśvatocchedātmikā| yena yogino bhāvāntānnirgamya abhāvānte patanti| lokasatye'sati kena
nirgamaṃ labheran| yadapratilabdhaśūnyatāprajño vadati nāsti sattva iti| iyaṃ mithyādṛṣṭiḥ|
jananamaraṇavedakaḥ sattvo nāstīti vacanaṃ hi mithyādṛṣṭiḥ| yadi śūnyatābuddhipratilābhī
vadati nāsti sattva iti| na tadā doṣaḥ| yathoktaṃ sūtre-arhantī bhikṣuṇī pāpīyāṃsaṃ māramavocat-kiṃ
nu sattva iti pratyeṣi māradṛṣṭigataṃ nu te|śuddhasaṃskārapuñjo'yaṃ neha sattva
upalabhyate|| iti|kiñcāha-kāyo'yaṃ skandhasantānaḥ śūnyaścāpyakiñcanaḥ|māyāvat nirmitavaccāpi
prākṛtānāmakṣimohanaḥ||śalyavadgaṇḍavaccāpi sapatno'mitrahārakaḥ|duḥkhaṃ śūnyo nirātmā
ca jātivyayavināśanaḥ|| iti|(pṛ) sarvasyāpi nāsti yatkiñcana cittam| kasmāt keṣāñcinmithyādṛṣṭirityucyate
keṣāñcitparamārthadṛṣṭiriti| (u) yasya puruṣasya śūnyatātattvajñānaṃ notpannaṃ
tasyāstyātmeti matirbhavati| ato nāstyātmeti śrutvaiva santrāsamutpādayati| yathāha
bhagavān-ye bālāḥ pṛthagjanāḥ śūnyo nāstyātmā, na punaḥ karoti iti śrutavantaḥ te mahābhītā
bhavanti| iti| ato jñāyate apratilabdhaśūnyatājñānaḥ astyātmeti matyā nirvāṇādbibheti|
tadā mithyādṛṣṭirbhavati| pratilabdhaśunyatājñānastu nāsti mūlata āgatiriti prajānāti| tadā
nāsti kiñcana bhayamiti| apratilabdhaśūnyatātattvo nāsti kiñcanetidṛ ṣṭyā durgatau patati
yadutocchedadṛṣṭi[rūpa]mithyādṛṣṭiḥ| yo'yaṃ lokasatyato'styātmeti prajñāya asti karmaphalamiti
śraddadhānaḥ paścāt saṃskārā anityā utpattinirodhalakṣaṇā iti bhāvayitvā nirodhaṃ sākṣātkaroti|
[tasya] ātmabuddhyabhāve kāmacittaṃ nirudhyate| sa yadi nāsti kiñcaneti vacanaṃ
śṛṇoti| tadā nāsti kaścana doṣaḥ| ata ucyate lokasatyam|kecittīrthikā apavadanti śramaṇo
gautamaḥ paramārthata ātmānaṃ dūṣayatīti| ato bhagavānāha- lokasatyato vadāmi asti sattva
iti| samyagdṛṣṭiṃ prakāśayan vadāmi santi sattvāḥ sandhāvantaḥ saṃsaranta iti| iyaṃ samyagdṛṣṭiriti
vadāmi| pṛthagjana mithyāmanaskārānniḥsattve vastusaditi vacanaṃ, tanmithyāmanaskārasya
dūṣaṇam| na sattvasya dūṣaṇam| yathā ghaṭādayaḥ prajñaptyocyante| tatra na rūpādayo
ghaṭāḥ| na rūpādivyatirikto ghaṭaḥ| evaṃ na rūpādayaḥ skandhāḥ sattvaḥ| nāpi rūpādivyatiriktaḥ
sattvaḥ| yathā rūpādīnupādāya prajñaptimatikrāmati| evaṃ nirodhalakṣaṇena rūpādīnatikrāmati|
dṛṣṭāntenārthaḥ suvibhajyate| yathā citritaḥ pradīpaḥ pradīpa ityukto'pi na pradipavṛttiko
bhavati| evaṃ ghaṭo'stīti kathito'pi na vastusan bhavati| santi pañcaskandhā
ityuktā api na paramārthāḥ||prajñaptisthāpanavarga ekacatvāriṃśaduttaraśatatamaḥ|142 prajñaptilakṣaṇavargaḥ(pṛ)
kathaṃ ghaṭādayaḥ prajñaptitaḥ santi na vastutaḥ| (u)

prajñaptau nimittapradarśanamasti na paramārthe| yathā vadanti idaṃ rūpaṃ idaṃ ghaṭarūpamiti|
na vaktuṃ śakyata [idaṃ] rūparūpamiti| nāpi vaktuṃ śakyata idaṃ vedanādirūpamiti|

pradīpo rūpasahagamāt prajvalatīti [vadanti] sparśasahagamātpradahatīti| paramārthadharmastu
naivaṃ dṛśyate| kasmāt| vijñānaṃ nānyasahagamādvijānātīti| vedanā'pi nānyasahagamādvedayata
iti| ato jñāyate sahabhāvaḥ prajñaptisanniti|

anyadharmamupādāya prajñaptisan sidhyati| yathā rūpādīnupādāya ghaṭaḥ| paramārthadharmastu nānyadharmamupādāya
sidhyati| kasmāt| yathā vedanā nānyadharmamupādāya sidhyati|

prajñaptiśca nānādharmavatī| yathā pradīpaḥ prakāśate pradahati ca| naivaṃ dṛśyate paramārthadharmaḥ|
kasmāt| yathā vedanā na vedayate vijānāti ca|

rathaśabdo rathāṅgādiṣu bhavati| rūpādiśabdastu na padārthe vartata| ityevaṃ vibhāgaḥ| rathāṅgādayo
rathasādhanāḥ pratyayāḥ| na tatrāsti rathaśabdaḥ| tathā ca rathakāraṇe nāsti rathadharmaḥ|
tadupādāya tu rathaḥ sidhyati| ato jñāyate rathaḥ prajñaptiriti|

rūpādiśabdenoktā rūpādayo labhyante| ghaṭādiśabdenoktā ghaṭādayastu na labhyante| ato jñāyate
ghaṭādayaḥ prajñaptaya iti|

prajñaptau cittaṃ vikṣipati, na samādadhāti| yathā kaścidaśvaṃ dṛṣṭvā vadati-aśvaṃ paśyāmīti|
kaścidaśvakāyaṃ paśyāmīti| kaściccarma paśyāmīti| kaścidromāṇi vā paśyāmīti| kaścidvadati
vīṇāśabdaṃ śṛṇomīti| kaścit tantrīnādaṃ śṛṇomīti| kaścidvadati kusumaṃ jighrāmīti| kaścitkusumagandhaṃ
jighrāmīti| kaścidvadati surāṃ pibāmīti| kaścitsurārasaṃ pibāmīti| kaścidvadati
puruṣaṃ spṛśāmīti, kaścit puruṣakāyaṃ spṛśāmīti, kaścit puruṣabhujaṃ spṛśāmiti, kaścit
puruṣahastaṃ spṛśāmīti, kaścit puruṣasyāṅguliṃ spṛśāmīti, kaścit puruṣasyāṅguliparva spṛśāmiti|
manovijñānamapi sattvādau vikṣipati yaduta kāyaḥ sattvaḥ cittaṃ sattva iti| evaṃ rūpādaya
eva ghaṭa athavā rūpādivyatirikto ghaṭa ityādi| paramārthavacane tu cittaṃ samādadhāti
na vikṣipati| rūpaṃ paśyāmīti [vat] śabdamapi paśyāmīti na vaktuṃ śakyate|

jñeyādau [sarva]mavyapadeśyamapi astītyucyate| [yat vyapadiśyate] iyaṃ prajñaptiḥ yathā ghaṭādayaḥ|
ato jñāyate ghaṭādayaḥ prajñaptisanta iti| kasmāt| rūpādayo dharmā jñeyādāvanabhidheyā
iti na vyapadiśyante| yathā rūpādayaḥ svalakṣaṇena vyavadeśyāḥ| na ghaṭādayaḥ svalakṣaṇena
vyapadiśyante| ata ime prajñaptisanta iti jñāyate|

kecit astīti prajñaptilakṣaṇaṃ vadanti| idaṃ lakṣaṇamanyatra vartate na prajñaptau| yathoktaṃ
sūtre-karma viduṣo'viduṣaśca lakṣaṇamiti| yaḥ kāyavāṅmanobhiḥ kuśalaṃ karoti sa vidvān|
yaḥ kāyavāṅmanobhirakuśalaṃ karma karoti so'vidvān| kāyavākkarma catvāri mahābhūtānyupādāya
tiṣṭhati| mānasaṃ karma cittamāśrayate| imāni trīṇi kathaṃ viduṣo'viduṣaśca lakṣaṇam| ato
jñāyate nāsti prajñapteḥ svalakṣaṇam|

prajñaptilakṣaṇamanyatra vartamānamapi na punarekam| yathoktam-śalyaviddha iva rūpyate iti|
rūpyata iti rūpalakṣaṇam| vedayata iti vedanālakṣaṇe puruṣa ucyate| yathāha bhagavān-vidvān
mūḍhaśca sarvaḥ sukhaṃ duḥkhaṃ vedayate| vidvān sukhe duḥkhe na kāmamutpādayati| bahvādinimittodgrahaṇaṃ
saṃjñālakṣaṇamityapi puruṣa evocyate| yathāha-prabhāmahaṃ paśyāmi rūpamahaṃ
paśyāmīti| [saṃskṛta]mabhisaṃskarotīti saṃskāralakṣaṇe'pi puruṣa evocyate| yathāha-ayaṃ
puruṣapudgalaḥ puṇyopagaṃ saṃskāramabhisaṃskaroti| apuṇyopagaṃ saṃskāramabhisaṃskaroti| āneñjyopagaṃ
saṃskāramabhisaṃskarotīti| vijānātīti vijñānalakṣaṇe'pi puruṣa evocyate| yathāha-[kṣipraṃ]
dharmaṃ vijānāti vijño jihvā sūparasaṃ yathā| iti| ato yadanyatragatamuktamapi
bahulakṣaṇamucyate| idaṃ prajñaptilakṣaṇam| rūpādi[sva] lakṣaṇaṃ nānyatragataṃ nāpi bahulakṣaṇam|

yo dharmaḥ sarveṣāmanuśayakaraḥ sa prajñaptisan| paramārthadharmastu nānuśayakaraḥ| anuśayā
hi puruṣaṃ kurvanti|

prajñaptau ca na jñānotpādo bhavati| purovartirūpādiṣu jñānotpādo bhavati| taduttaraṃ manovijñānena
vikalpayati ghaṭamahaṃ paśyāmītyādi| ghaṭasya jñānamavaśyaṃ rūpādyapekṣam| kasmāt|
rūparasagandhasparśānupādāya hi ayaṃ ghaṭa iti vyavahāraḥ| paramārthajñānantu na yatkiñcidapekṣya
bhavati|

prajñaptau ca bhavati saṃśayaḥ yathā sthāṇurvā puruṣo vā iti| rūpādiṣu tu na saṃśayo bhavati
rūpaṃ vā kiṃ vā śabda iti| (pṛ) rūpādāvapi saṃśayo bhavati kimasti rūpaṃ kiṃ vā nāsti rūpamiti|
(u) nedaṃ yuktam| rūpaṃ paśyan naiva saṃśete ayaṃ śabda iti| anyasmāt kāraṇāt saṃśayo
bhavati kimasti rūpaṃ kiṃ vā nāsti rūpamiti| yathā rūpaṃ śūnyamiti śrutvā punā rūpaṃ paśyan
saṃśete kimasti kiṃ vā nāstīti| nirodhasatyaṃ paśyato'yaṃ saṃśayaḥ prahīyate| (pṛ) nirodhasatye'pi
saṃśayo bhavati kimasti nirodhaḥ kiṃ vā nāsti nirodha iti| (u) abhiniviṣṭeṣu
saṃśayo bhavati na tu nirodhasatye| asti nirodha iti mataṃ nāsti nirodha iti matañca yaḥ
śṛṇoti tasya bhavati saṃśayaḥ kimasti kiṃ vā nāstīti| sa tadā na nirodhasatyaṃ paśyati| kasmāt|
nirodhasatyaṃ paśyato na punaḥ saṃśayo bhavati| ato jñāyate saṃśayotpādasthale prajñaptirasti|

ekasmin vastuni bahuvijñaptyutpattilābhe prajñaptirasti| yathā ghaṭādau| paramārthadharme tu
na tathā| kasmāt| rūpādau na bhavanti śrotrādivijñaptayaḥ|

bahvāyatanasaṅgṛhītaṃ prajñaptisat| yathā ghaṭādayaḥ| ataḥ kecidvadanti prajñaptisat caturmahābhūtasaṅgṛhītam|
paramārthadharmastu na bahvāyatanasaṅgrahaṃ labhate|

yat niḥsvabhāvaṃ sat kriyāsamarthaṃ bhavati| idaṃ prajñaptisat| yathā puruṣaḥ karotīti| puruṣasvabhāvaḥ
karmasvabhāvaśca na paramārtha upalabhyate| snehadveṣādivikalpo yaḥ kaścana sa
sarvaḥ prajñaptisan| na paramārthasan| kasmāt| rūpādidharmāṇāṃ sākṣāddarśane na snehadveṣādisaṃjñotpadyate|

gamyate āgamyata ityādi, ucchidyate vinaśyati ityādi, dāhyate pradāhyate ityādi yā kācana kriyā
sarvā sā prajñaptisatī| na paramārthasatī| kasmāt| paramārthadharmāsyādāhyatvāt| avināśyatvāt|
puṇyapāpādikarma sarvaṃ prajñaptisat| kasmāt| prāṇātipātādi pāpaṃ prāṇātipātaviratyādi
puṇyaṃ sarvaṃ na paramārthasat|

prajñaptisadāpekṣikam-yathā idaṃ, tat, guru laghu, dīrghaṃ hrasvaṃ, mahadalpaṃ, ācāryaḥ antevāsī,
pitā putraḥ ārya anārya ityādi| paramārthastu nāpekṣikaḥ| kasmāt| rūpaṃ nānyapadārthamapekṣya
śabdādīn sādhayatīti| na śūnyatayā prajñaptikhaṇḍanaṃ prajñaptisat| yathā vṛkṣān
niśritya vanaṃ khaṇḍyate| mūlakāṇḍaṃ niśritya vṛkṣaḥ khaṇḍayate| rūpādi niśritya mūlakāṇḍaṃ
khaṇḍyate| tathā śūnyatayā yat khaṇḍanaṃ tattu paramārthasat| yathā rūpādi śūnyatayā khaṇḍyate|

śūnyatācāryāyatanānuvartanaṃ prajñaptisat| nairātmyacaryāyatanānuvartanantu paramārthasat|

santi catvāro vādāḥ- ekatvaṃ, nānātvaṃ, anirvacanīyatvaṃ, abhāva iti| ete catvāro vādāḥ sāvadyāḥ|
ato jñāyate ghaṭādayaḥ prajñaptisanta iti|ekatvam-rūparasagandhasparśā eva ghaṭa iti|
nānātvam rūpādīn vihāyānyo'sti ghaṭa iti| anirvacanīyatvam-rūpādaya eva vā ghaṭaḥ kiṃ vā
tadvayatirikto ghaṭa iti na nirvaktuṃ śakyate| abhāvaḥ-nāstyayaṃ ghaṭa iti| ime catvāro vādā
ayuktāḥ| ato jñāyate ghaṭaḥ prajñaptiriti|prajñaptilakṣaṇavargo dvicatvāriṃśaduttaraśatatamaḥ|143
ekatvakhaṇḍanavargaḥ(pṛ) eṣāmekatvādīnāṃ caturṇāṃ vādānāṃ ke doṣāḥ| (u) ekatvavāde
doṣo yaduta rūpādīnāṃ dharmāṇāṃ lakṣaṇaṃ pratyekaṃ vibhaktam| yadi ghaṭa ekaḥ, tadā na
sambhavati| rūpādīni naikaikaṃ pṛthivīdhāturityucyante| tatsamavāyaḥ kathaṃ pṛthivī bhavet|
kasmāt| yadyekaiko'śvo na gaurbhavati| tatsamavāyaḥ kathaṃ gaurbhavet| (pṛ) yathā ekaikaṃ
tilaṃ na kalāpaṃ sādhayati| tatsamavāyastu sādhayati| evaṃ rūpādīnyekaikaṃ na pṛthivīṃ
sādhayanti| tatsamavāyastu sādhayati| (u) na yujyate| kasmāt| tilakalāpaḥ prajñaptisan| ekatvādi
tu paramārthadharme vicāryate| iti kathaṃ dṛṣṭāntaḥ syāt|rūparasagandhasparśāścatvāro
dharmāḥ| pṛthivī tu ekadharmaḥ| na catvāra ekaḥ syāt| yadi catvāra ekaḥ| eko'pi catvāraḥ
syāt| tattu na sambhavati| ato jñāyate rūpādaya eva na pṛthivīti| laukikā vadanti-pṛthivīrūpaṃ
pṛthivīgandhaḥ pṛthivīrasaḥ pṛthivīsparśaṃ iti| na paśyāmo rūparūpamiti vadantaṃ yaṃ
kañcana| anyadharmalakṣaṇenāvaśyaṃ pradarśyate-yathā amukasya puruṣasya kuṭīti| (pṛ) idaṃ
nānyadharmalakṣaṇena pradarśanaṃ, svadharmeṇaiva svātmapradarśanam| yathā śilāpuruṣasya
hastapādamiti| kasmāt| na hi hastapādavyatiriktaḥ śilāpuruṣo'sti| evaṃ rūpādivyatiriktā pṛthivī
yadyapi nāsti| tathāpi svātmarūpeṇaiva svātmapradarśanaṃ [iti vadataḥ] ko doṣaḥ| (u)
yadyucyate pṛthivī rūpādinā svātmānameva pradarśayatīti nāyaṃ nyāyo bhavati| śīlāpuruṣadṛṣṭānto
yadyapi bhavatoktaḥ| sa dṛṣṭāntastu na yuktaḥ| kasmāt| śilāpuruṣasya hasta iti pradarśane
tadanyaḥ kāyaḥ śilāpuruṣa iti syāt| śūnyatāyāmapi ca astītyabhidhīyate| yathā vadanti
śilāpuruṣasya kāya iti| tasmin samaye śilāpuruṣa eva na punastadanyo'stītyucyate| yathā
bhagavānāha-santyasmin kāye keśā romāṇi raktaṃ māṃsaṃ ityādi| tāni keśādīni vihāya nāstyanyaḥ
kāyaḥ| keśādīnāṃ niśrayasthānamidaṃ pṛthagasadapi [astīti] abhidhīyate| ato jñāyate
śilāpuruṣa iti vacanamapi mṛṣāvacanam, iti| yadi śilāpuruṣadṛṣṭāntena pṛthivīṃ sādhayasi|
tathā'pi nāsti pṛthivī| bhavatāṃ sūtre uktaṃ-rūparasagandhasparśavatī pṛthivīti| iyaṃ pṛthivyeva
nāsti kāyavat| ato jñāyate rūparasagandhasparśā eva, naivāstīyaṃ pṛthivīti|guṇānāñca
na lakṣaṇaṃ pradarśayituṃ śakyate| rūpaṃ gandhavaditi na vaktuṃ śakyate| rūparasagandhasparśavatī
pṛthivī iti tu vaktuṃ śakyate| ato naikatvamiti| rūpādibuddhiḥ pṛthivībuddhiśca
pṛthak| ato jñāyate rūpādīni na pṛthivīti| anyadrūpādīnāṃ nāma anyat pṛthivyā nāma| (pṛ) buddhibhedo
nāmabhedaśca sarvaḥ saṃyoge bhedavān| (u) yadi buddhirnāmasaṃyogamātreṇāsti| [tadā]
saṃyogo nāmamātraṃ bhavet| tathā ca pṛthivī nāmamātramasti| iti nāstyekatvavādaḥ|pṛthivī
sa sarvendriyajñeyā bhavati| kenedaṃ jñāyate| puruṣa evaṃ cintayati-pṛthivīṃ paśyāmi,
pṛthivīṃ rasayāmi, pṛthivīṃ spṛśāmi iti| yadi rūparasagandhasparśāḥ pṛthivī| na syāt rūpamātre
pṛthivīṃ paśyāmīti pṛthivīsaṃjñā| gandhādāvapyevam| vastutastu na rūpamātre pṛthivī jñāyate|
ato jñāyate na rūpādīnyeva pṛthivīti| prajñaptisaṃjñākāraṇe ekasminnavayave ca prajñaptisaṃjñā'bhidhīyate|
yathā kaścid vṛkṣaśākhāṃ chindan vadati-vṛkṣaṃ chindāmi, vanaṃ chindāmīti
ca| guṇānāṃ sīmāni dravyāṇi anyāni| tatra yadyasti kāraṇam| nānena sidhyati ekatvavādaḥ|sāṃkhyāḥ
punarāhuḥ-pañca guṇāḥ pṛthivīti| tadapyayuktam| kasmāt| yathā pūrvamuktaṃ-śabdo
rūpādivyatiriktaḥ kṣaṇikaḥ santānapravṛttaḥ| na caturmahābhūtasādhanaheturiti| ato jñāyate
na sarvāṇi bhautikāni śabdavantīti||ekatvakhaṇḍanavargastricatvāriṃśaduttaraśatatamaḥ|144
nānātvakhaṇḍanavargaḥ(pṛ) nānātvavāde ke doṣāḥ| (u) rūpādīn vihāya nāsti pṛthivī| kasmāt|
kena tat jñāyate| na hi rūparasagandhasparśān vihāya pṛthivībuddhirutpadyate| rūpādidharmeṣvevotpadyate|
kasmāt| yathā anyat rūpaṃ anye śabdādayaḥ| na ca śabdādīnapekṣya rūpabuddhirutpadyate|
yadi rūpādivyatiriktā pṛthivī| rūpādīnyanapekṣyāpi pṛthivībuddhiḥ syāt|
na vastutastānyanapekṣya bhavati| ato nāsti pṛthivī pṛthak| (pṛ) nānyadharmamanapekṣya bhavati|
avaśyaṃ rūpalakṣaṇamapekṣya rūpabuddhirbhavati| (u) sāmānyalakṣaṇakhaṇḍanavarge vakṣyate|
na rūpavyatiriktaṃ rūpalakṣaṇaṃ pṛthagastīti| ato na yujyate|pṛthivyādipṛthagdharmasya
nendriyaṃ jñāpakam| ato jñāyate na pṛthak santi pṛthivyādayo dharmā iti| (pṛ) pṛthivyādayo
dvīndriyagrāhyā yaduta kāyendriyagrāhyāścakṣurindriyagrāhyāḥ| kena tat jñāyate| cakṣuṣā
dṛṣṭvā jānīmo'yaṃ ghaṭa iti| kāyendriyeṇa spṛṣṭvāpi jānīmaḥ ayaṃ ghaṭa iti| ato nendriyagrāhyā
iti bhavato vacanamayuktam| (u) tathā cet ghaṭo'yamindriyacatuṣṭayagrāhyaḥ syāt| ghrāṇenāpi
mṛta jighryate| rasanayāpi mṛt rasyate| (pṛ) ghrāṇarasanābhyāṃ na gṛhṇāti ghaṭam|
kasmāt| na hyandhakāre vivecayati ghaṭo vā jighrayate kapālaṃ vā| ghaṭo vā rasyate kapālaṃ
vā iti| (u) yadyapi na vivecayati kiṃ ghaṭa uta kapālamiti| tathāpi mṛdi jñānaṃ bhavati
mṛdaṃ jighrāmi, mṛdaṃ rasayāmīti| yadi ghaṭa udgatamukhaṃ khanyate| tadā dṛṣṭvā spṛṣṭvā vā
na nirdhārayati kimayaṃ ghaṭa śarāvaḥ kiṃ vā ghataśakalamiti| ato jñāyate cakṣurindriyaṃ
kāyendriyañca na ghaṭaṃ gṛhṇīyāt iti| andhakāre ghaṭabuddhirutpannā'pi na vivecayati suvarṇaghaṭo
rajataghaṭo vā iti| ato jñāyate cakṣurindriyaṃ kāyendriyamapi na ghaṭaṃ gṛhṇīyāt|
ghrāṇendriyaṃ jihvendriyaṃ puṣpaphalakṣīrasurādīn dharmān gṛhṇāti| cakṣurindriyaṃ kāyendriyantu
na gṛhṇāti| yathā [cakṣuḥ] puṣpādi paśyati na vivicya jānāti gandhaḥ surabhirasurabhirvā
raso madhuro'madhuro vā ityādi| ato yadi mataṃ cakṣuḥkāyendriyābhyāṃ jānīmo dravyaṃ
na ghrāṇajihvābhyāmiti| nedaṃ sambhavati| yathā ghrāṇajihve dravyaṃ pṛthakkṛtya na vikalpayataḥ|
tathā cakṣuḥkāyendriye api dravyamapṛthagbhūtamapi na vikalpayataḥ|pañcendriyeṣu prajñaptigrāhakaṃ
jñānaṃ nāsti| ato jñāyate prajñaptirna cakṣuḥkāyaghrāṇajihvendriyairlabhyate|
ṣaṣṭhasya tvasti prajñaptijñāpakaṃ jñānam| kasmāt| manovijñānasya sarvadharmālambanatvāt|
cakṣuryadi rūpaṃ paśyati arupañca paśyati| tadā śabdādīnamapi paśyet| tathā cet śrotrādīnīndriyāṇi
nāvaśyakāni syuḥ| na tu sambhavati| ataścakṣuḥkāyendriyābhyāṃ na dravyaṃ gṛhyate|
(pṛ) rūpeṇa dravyopalabdhau cakṣuḥ paśyati| na tu sarvo rūpātpṛthagbhūto dharmo dṛśyaḥ|
(u) rūpeṇa ghaṭopalabdhiritīdaṃ na yujyate| kasmāt| kaḥ karoti ghaṭarūpam| saṃyogamātramidam|
ato na rūpeṇa ghaṭopalabdhiḥ| yadi ca dṛśyadharmeṇa tadanyadharma upalabhya dṛśyo bhavati|
ghaṭādinādṛśyadharmeṇa rupolabdhiriti rūpamapi adṛśyaṃ syāt| ghaṭo'pi dvividhaḥ syāt
dṛśyo'dṛśya iti| dṛśyadharmasyādṛśyopalabdhyarthatvāt| yadyavaśyaṃ rūpādidharmasyopalabdhatvāt
cakṣurādīndrayagrāhyamiti| [tadā] rūpalakṣaṇaṃ cakṣurindriyagrāhyamiti na syāt| kasmāt|
bhavatāṃ sūtre rūpamupādāya (=rūpahetukaṃ) indriyeṇa rūpaṃ dṛśyamitīdaṃ rūpalakṣaṇaṃ
punaralakṣaṇaṃ bhavati| tathā tu rūpalakṣaṇamadṛśyamiti syāt| ato na yujyate|yadi rūpopalabdhyā
dṛśyamiti| [tarhi] sarvāṇīndriyāṇi dravyaṃ jānīyuḥ| śrotrendriyamapi ākāśaṃ jānīyāt
śabdopalambhāt| kāyendriyeṇa vāyuṃ jānīyāt sparśopalambhāt| bhavatāṃ mate tu na yujyate|
ato nedaṃ dharmamupalambhayati| (pṛ) anye dharmā nopalabdhikarāḥ| rūpamātramupalabdhikaram|
(u) maivam| na tatrāsti vinigamanā rūpamātramupalabdhikaraṃ nānye dharmā iti| yathā bhavānāha
mahatyanekadravyavattvāt rūpāccopalabdhiriti| evaṃ rūpahetukaṃ rūpamupalabhyate| rūpalakṣaṇopalambhena
rūpaṃ taduttaramupalabhyam| na rūpamātramupalabdhikaramiti| evamukte['pi]
na pūrvoktadoṣaparihāraḥ|anyakālaṃ rūpabuddhirutpadyate anyakālañca ghaṭabuddhiḥ| ato rūpāt
ghaṭopalambhe ka upakāraḥ| yathā andho'bhyastaghaṭaparimāṇo vinaṣṭacakṣuṣko'pi spṛṣṭvā
ghaṭaṃ jānāti| ato na rūpamātraṃ darśanasya kāraṇam| andhaḥ kāyendriyeṇa ca vāyuṃ jānāti|
ato na rūpamātropalambhāt jñānamutpadyate| bhavatāṃ sūtre'pyuktam-kāyāgataspṛṣṭaḥ sparśo
na pṛthivyaptejasāṃmiti jñātavyam-adṛṣṭaliṅgo vāyuriti| tadapyayuktam| kasmāt| andha imaṃ
vāyuṃ jānannapi na jānāti vāyurayaṃ kiṃ dṛśyaḥ kiṃvā adṛśya iti| puruṣaścakṣuṣā saṃkhyāparimāṇādīn
dharmān paśyati| na tatrāsti rūpopalabdhiḥ| gandhamāghrāyāpi agandhadharme jñānaṃ
labhate| rasaṃ rasayitvā'pi arasadharme jñānaṃ labhate| ato'vaśyaṃ rūpolambhena dravyaṃ
tadūrdhva jñeyamitīdamayuktam|(pṛ) yadi rūpopalambho darśanasya na kāraṇam| ye saṃkhyāparimāṇādayo
dharmāḥ[te] adṛśyadravyagatāḥ, vāyuśca dṛśyaḥ syāt| (u) asmanmate rūpaṃ vihāya nāstyanyo
dharmo dṛśyaḥ| ato jñāyate mate['smin] yatra rūpamutpannamasti tatra cakṣuḥ paśyati|
cakṣuṣā dṛṣṭarūpasyaiva ghaṭasaṃjñā bhavati| yasmin dharme nāstyutpannaṃ rūpam, tatra sacakṣuṣkasyāpi
notpadyate'nyaghaṭasaṃjñā| ato rūpadi vihāya pṛthagasti ghaṭa itīdaṃ na nyāyyam||nānātvakhaṇḍanavargaścatuścatvāriṃśaduttaraśatatamaḥ|145
anirvacanīyatvakhaṇḍanavargaḥ(pṛ)
anirvacanīyatve ke doṣāḥ| paramārthadharmo naikatvanānātvābhyāmanirvacanīyaḥ| kasmāt|
na hetudṛṣṭāntau staḥ idamanirvacanīyamiti jñāpayitum| rūpādayo dharmāḥ paramārthasantaḥ|
ato nānirvacanīyāḥ| dharmāḥ pratyekaṃ sasvalakṣaṇāḥ| yathā rūpaṇalakṣaṇaṃ rūpam| na nānātvalakṣaṇam|
kathamucyate'nirvacanīyamiti| vijñānaviśeṣāddharmaviśeṣaḥ| yathā cakṣurvijñānena
rūpaṃ jñāyate, na śabdādi| ato'sya nānirvacanīyatā| rūpaṃ rūpāyatanasaṅgṛhītaṃ na śabdādisaṅgṛhītam|
yadyanirvacanīyatvamicchasi| idaṃ rūpamidaṃ rūpamiti nirvacanīyamasti| rūpamidamarūpamidamiti
anirvacanīyam| evaṃ śabdādayo'pi| dharmāṇāṃ kramaḥ saṃkhyā cāsti| yadyanirvācyāḥ|
tadā dharmā asaṃkhyāḥ syuḥ| kasmāt| prathamaṃ dvitīyamiti lakṣaṇabhedasyābhāvāt|
ato jñāyate paramārthato nānirvācyāḥ dharmāḥ prajñaptāveva ekatvanānātvasatvāducyate'nirvācya
iti||anirvacanīyatvakhaṇḍanavargaḥ pañcacatvāriṃśaduttaraśatatamaḥ|146 abhāvakhaṇḍanavargaḥ(pṛ)
abhāvavāde ke doṣāḥ| (u) abhāvatve na puṇyapāpādīnāṃ vipāko vimuktyādayaḥ sarve
dharmāḥ| vidyamānaṃ nāstīti grahe sa graho'pi abhāvaḥ syāt| vaktuḥ śrotuścābhāvāt| asti
nāstīti vādāḥ śraddhayoktāḥ pratyakṣajñānaśraddhayā vā bhavanti anumitijñānaśraddhayā vā
bhavanti| sūtramranthānusāreṇa vā bhavanti| yatkiñcana nāstīti yat vacanaṃ tadeṣu triṣu na
bhavati| sūtraṃ vānusarāma iti bhavatāmāśayo[yaḥ] nāyaṃ yujyate| sūtrāśayo'pi duḥsaṃvādaḥ|
kadācidastītyāha kadācinnāstītyāha| kathaṃ śraddhāṃ gṛhṇīmaḥ| yadyanumānajñānaṃ śraddadhyāt|
avaśyaṃ pratyakṣapūrvakamanumitijñānaṃ bhavet| ghaṭādayo dharmā idānīṃ pratyakṣadṛṣṭāḥ
santi| jñānajanakatvāt| yo jñānajanakaḥ dharmo'sti nābhāva[rūpaḥ]|idānīṃ ghaṭaśarāvādayaḥ
saviśeṣā dṛśyante| yadi sarve'bhāvāḥ| kaḥ saviśeṣaḥ syāt| mithyāsaṃjñayā saviśeṣā iti bhavatāṃ
matam| kasmāt ākāśe ghaṭādīn na vikalpayati| mohātpadārthabuddhirutpadyata iti bhavatāṃ
matam| sarveṣāmabhāvatve moho'pyabhāvaḥ syāditi kena pravarteta| sarve dharmā abhāvā
iti bhavata āśaye jñānamidaṃ kiṃ pratītya bhavati| na hi jñānānyabhāvapratyayenotpadyante|
padārthān jānātīti jñānam| nedaṃ jñānamabhāva iti vācyam| yadyatyantābhāvā iti| tadā sarve
janā yathābhipretaṃ yatkiñcana kuryuḥ| kintvāryā dānaśīlakṣāntyādikuśalakarmābhiratā akuśaladharmaviviktāśca
bhavanti| ato jñāyate nābhāvā iti| ghaṭādayo dharmāḥ pratyakṣajñeyāḥ|
bhavāṃstvāha-pratyakṣaṃ sarvamabhāvarūpamiti| abhāvadharmakatvācca na sūtre śraddadhīta|
tathā ca kena kāraṇenāha-sarvamabhāva iti| ataḥ sarvamabhāva itīdaṃ[na] spaṣṭaṃ bhavet| yadi
kāraṇena na prakāśayati [tadā] paragṛhītaṃ prakṛtitaḥ sidhyet| paravādasya siddhatvāt bhavatāṃ
dharmo vinaśyet| yo bhāvaḥ kāraṇena sādhyaḥ na so'bhāva ityucyate||abhāvakhaṇḍanavargaḥ
ṣaṭcatvāriṃśaduttaraśatatamaḥ|147 abhāvasthāpanavargaḥabhāvavādyāha-yadyapi vacasā śūnyatāṃ
khaṇḍayasi| tathāpi dharmāṃḥ paramārthato'bhāvāḥ| indriyairviṣayāṇāmanupalambhāt|
kasmāt| na hyasti dharmāṇāmavayavī grāhyaḥ| ataḥ sarve dharmā agrāhyāḥ| agrāhyādabhāvā[tmakāḥ]|
avayavinyagrāhye'pi avayavā grāhyā iti bhavato yanmatam| tanna yuktam| nāvayaveṣu buddhirbhavati|
kasmāt| sthūlaghaṭādīnāṃ padārthānāmeva grāhyatvāt| na cāvayavā avayavinaṃ kurvanti|
kasmāt| avayavinamupādāya hi avayavā ucyante| avayavino'bhāvādavayavā api na santi|
dravyeṣu guṇeṣu asatsu nāvayavāḥ santi| ato na santyavayavāḥ| sūkṣmāvayavān paśyato'vayavabuddhiḥ
sadā bhavati na ghaṭabuddhiḥ| kasmāt| avayavān nityaṃ smarato ghaṭabuddhirnaiva
bhavet| yadyavayavasmaraṇapūrvakaṃ ghaṭabuddhirbhavati| tadā ghaṭabuddhirvilambya bhavet|
na vastuto vilambya bhavati| ato nāvayavāḥ smaryante| ghaṭaṃ dṛṣṭvā yannāvayavavikalpabuddhirbhavati
saiva ghaṭabuddhiḥ|sarve cāvayavā abhāvā[tmakāḥ]ḥ| kasmāt| sarvehyavayavā avayavaśo
bhidyamānā aṇutāṃ yānti| aṇuśo bhidyamānā atyantābhāvatāṃ pratiyanti| sarveṣāṃ dharmāṇāṃ
niṣṭhā śūnyatābuddhijananamavaśyam| ato'vayavāḥ paramārthato'bhāvatmakāḥ| avayavavādinaḥ
satyadvayabhaṅgaḥ syāt| kasmāt| yo vadati nāstyavayavī kevalamavayavāḥ santīti| tasyātītāgāmidarśanaprahāṇādīni
karmāṇi na syuḥ| evañca lokasatyaṃ nāsti| bhavān paramārthaṃ śūnyatāṃ
manyate| paramārthe cābhāvātmakā avayavāḥ| ato jñāyate avayavamātravacanaṃ na satyadvaye'vatārayati|
satyadvaye'navatārādabhāvaḥ|yo dharmo'paneyaḥ so'bhābātmakaḥ| yathā avayavānupādāya
avayavī nirākriyate| avayavāntarāṇyupādāya pūrvāvayavā nirākriyante| ato'yamavayavavādo'bhāvātmakaḥ|
rūpādīnyapi abhāvātmakāni| kasmāt| na hi cakṣuḥ sūkṣmaṃ rūpaṃ paśyati|
na ca mano gṛhṇāti pratyutpannaṃ rūpam| ato rūpamagrāhyam| cakṣurvijñānaṃ na vikalpayati
idaṃ rūpamiti| manovijñānantu atīte anāgate vartate na rūpe vartate| ato nāsti kiñcidrūpavikalpakam
vikalpakābhāvādrūpamagrāhyaṃ bhavati| nādyavijñānaṃ rūpaṃ vikalpayati| tathā dvitīyādivijñānānyapi|
ato nāsti kiñcidrūpavikalpakam|(pṛ) cakṣurvijñānena rūpe gṛhīte tato
manovijñānamanusmarati| ato na nāsti vikalpakamiti| (u) cakṣurvijñānaṃ rūpaṃ dṛṣṭvā niruddhameva|
tata ūrdhvaṃ manovijñānamutpadyate| manovijñānamidaṃ na rūpaṃ paśyati| adṛṣṭvā kathamanusmaret|
yadyadṛṣṭvā'nusmaret| andho'pi rūpamanusmaret| na vastuto'nusmarati| ato manovijñānaṃ
nānusmarati| (pṛ) cakṣurvijñānānmanovijñānamutpadyate| ato'nusmarati| (u) maivam|
kasmāt| sarvāṇi caramacittāni cakṣurvijñānamupādāya samutpannāni anusmareyuḥ| naiva vismareyuḥ|
tasmādutpannatvāt| na vastuto yujyate| ato jñāyate manovijñānamapi nānusmarati| yathākāśānusmaraṇam,
rūpaghaṭādigrahaḥ| sarve'pi padārthastucchā abhāvātmakāḥ mṛṣāgṛhītāḥ|
ataḥ sarve padārthā abhāvātmakāḥ|yadi vadasi cakṣuḥ paśyatīti| kiṃ rūpaṃ prāpya paśyati kiṃ
vā'prāpya paśyati| yadi prāpya [paśyatīti] tadā na paśyati| cakṣurnātītalakṣaṇamitīdaṃ pūrvameva
pratipāditam| yadyaprāpya paśyatīti| tadā sarvasthaṃ rūpaṃ paśyet| na vastutaḥ paśyati|
ato jñāyate nāprāpya paśyatīti| (pṛ) rūpaṃ jñānagocaragataṃ cakṣuḥ paśyati| (u) ko
nāma jñānagocaraḥ| (pṛ) yasmin kāle cakṣuḥ paśyati| [sa]jñānagocaraḥ ityucyate| (u) yadi cakṣuraprāptamapi
jñānagocara ityucyate sarvasthaṃ rūpaṃ jñānagocaraḥ syāt| ataḥ prāpyāprāpyobhayathā
na paśyati| ato jñāyate rūpamadṛśyamiti| yadi sati pūrvameva cakṣuṣi rūpe ca paścāccakṣurvijñānamutpadyate|
tadedaṃ cakṣurvijñānaṃ nirāśrayaṃ niṣpratyayañca syāt| yadyekakāla
[mutpadyate] tadā na cakṣūrūpapratyayaṃ cakṣurvijñānamityākhyāyate| aikakālikayormitho
hetutvābhāvāt|kiñca cakṣuścaturmahābhūta[mayam]| yadi cakṣuḥ paśyati| śrotrādīnyapi paśyeyuḥ|
caturmahābhūtasāmyāt| evaṃ rūpamapi [paśyet]| cakṣurvijñānaṃ syāt sāyatanaṃ nirāyatanaṃ
vā| ubhayathā'sti doṣaḥ| tathā hi-yadi ca cakṣurvijñānaṃ cakṣurāśritaṃ, tadā sāyatanam|
yadi padārtho nirāyatanaḥ tadā āśritya tiṣṭhatīti na labhyate| yadi bravīṣi vijñānaṃ cakṣuṣo'lpabhāga
utpadyate yadi vā vyāpyotpadyate| yadi vobhayoścakṣuṣorekakālamutpadyate| tadā
sāyatanaṃ bhavati| sāyatanatve sāvayavam| evaṃ sati bahubhirvijñānairekaṃ vijñānaṃ sidhyati|
ityayaṃ doṣaḥ| bahūnāṃ vijñānānāmaikakālikatvadoṣaścāsti| ekaikavijñānāvayavo na vijānāti
avayavī tu vijānāti| vastutastu nāstyavayavī ityayaṃ doṣaḥ| yadi nirāyatanaṃ, tadā
na cakṣurāśritaṃ syāt||abhāvasthāpanavargaḥ saptacatvāriṃśaduttaraśatatamaḥ|148 śabdakhaṇḍanavargaḥabhāvavādyāha-ekatvagraha
eva nāsti| kasmāt| cittaṃ hi kṣaṇikam| śabdo'pi kṣaṇikaḥ|
yathā vadanti puruṣa iti| aya [mekatva]vādo na śrāvyaḥ| kasmāt| ‘pu’ śravaṇamanu vijñānaṃ
na ‘ruṃ’ śṛṇoti| ‘ruṃ’ śrutvā śṛṇoti ṣam| iti nāstyekaṃ vijñānamakṣaratrayagrāhakam| ato
nāsti vijñānamekatvavādagrāhakam| ato jñāyate śabdo na śrāvya iti| vikṣiptacittaḥ śabdaṃ
śṛṇoti| samāhitacittastu na śṛṇoti| samāhitacittena tattvaṃ jñeyaṃ bhavati| ataḥ śabdo na
śravaṇīyaḥ| śabdo'yaṃ prāpya aprāpya vā ubhayathā'pi na śravaṇīyaḥ| ubhayathā'pyaśravaṇīyatvānnāsti
śabdaḥ|kecidāhuḥ-śrotramākāśasvabhāvamiti| tamya padārthābhāvarūpatvāt ākāśa ityākhyā|
ato nāsti śrotram| śrotrābhāvāt śabdo nāsti| śabdakāraṇaṃ nāstītyataḥ śabdo nāsti|
śabdakāraṇaṃ mahābhūtasaṃśleṣaḥ| ayaṃ saṃśleṣadharmo nopalabhyate| kasmāt| ye dharmā vibhinnasvabhāvāḥ,
na te saṃśliṣyante| ye na vibhinnasvabhāvāḥ, kathaṃ teṣāṃ svataḥ saṃśleṣaḥ|
ekatra sthitamapi kṣaṇikam| ato na saṃśleṣo labhyate|śabdakhaṇḍanavargo'ṣṭacatvāriṃśaduttaraśatatamaḥ|149
gandharasasparśakhaṇḍanavargaḥna gandho grāhyaḥ| kasmāt| na hi ghrāṇavijñānaṃ
vikalpayati| ayaṃ campakagandhaḥ ime'nye gandhā iti| manovijñāna[mapi] na gandhaṃ jighrati|
tasmānmanovijñānamapi na vikalpayati campakagandhamimam| (pṛ) yadyapi camapakagandhamimaṃ
na vikalpayati| kintu gandhaṃ gṛhṇātyeva| (u) maivam| yathā kaściccampakavṛkṣamalabdhvā
mohāccampakabuddhimutpādayati| tathā gandhamalabdhvā mohādgrandhabuddhimutpādayati| pūrvoktavat
gandhaḥ prāpto vā aprāpto gṛhyata ityubhayathā'sti doṣaḥ| tasmānnāsti gandhaḥ|
tathā raso'pi sparśo'pi nāsti| kasmāt| sūkṣmādyavayaveṣveva sparśajñānaṃ notpadyata iti yathāpūrvaṃ
vaktavyam| ato nāsti sparśaḥ||gandharasasparśakhaṇḍanavarga ekonapañcāśaduttaraśatatamaḥ|150
manovijñānakhaṇḍanavargaḥmanovijñānamapi dharmānna gṛhṇāti| kasmāt| manovijñānaṃ
hi na pratyutpannān rūparasagandhasparśān gṛhṇāti| [yat] atītamanāgataṃ tannāstīti pūrvamuktameva|
ato manovijñānaṃ na rūpādīn gṛhṇāti| (pṛ) yadi manovijñānaṃ rūpādīn dharmān na
jānāti| svātmānaṃ [vā] jānīyāt| (u) na [kaścit] dharmaḥ svātmānaṃ jānāti| kasmāt| na pratyutpanne
svātmavedanaṃ sambhavati| tadyathā asi[dhārā] na svātmānaṃ chinatti| atītānāgatayorasaddharmatvāt
nānyaccittamasti| ato manovijñānaṃ na khātmānaṃ vijānāti|(pṛ) yadi kaścit
paracittaṃ jānāti| tadā tanmanovijñānaṃ caittadharmaṃ jānātyeva| (u) yathā kasyacit cittaṃ
svātmānamajñātvā'pi cintā bhavati ahaṃ cittavāniti| evaṃ paracitte'pi| yo'nāgatadharmo'bhāva[rūpaḥ]
so'pi jñānajanakaḥ| paracittamapyevamiti cetko doṣaḥ| dharmālambanaṃ mana iti
[mataṃ] bahudhā duṣṭam| yathā manaḥ prāpyālambate vijānāti| [vā] aprāpyālambate| manaśca
na rūpādīnanusmaret| ebhirdoṣairna manovijñānaṃ dharmān vijānāti||manovijñānakhaṇḍanavargaḥ
pañcāśaduttaraśatatamaḥ|151 hetuphalakhaṇḍanavargaḥabhāvavādyāha-yadyasti phalam| hetau
pūrvaṃ san vā guṇa utpadyeta| pūrvamasan[vā] guṇa utpadyeta| ubhayathā cāsti doṣaḥ| yathā
dvayorhastayoḥ pūrvamasan śabdo bhavati| dadhihetau pūrvamasat dadhi, dadhi utpādayati| śakaṭahetau
pūrvamasamat śakaṭaṃ, śakaṭamutpādayati| ato na hetau pūrvaṃ san guṇaḥ phalamutpādayati|bhavato
yadi mataṃ hetau pūrvamasan guṇaḥ phalamutpādayatīti| tadā rūparahitavāyusūkṣmareṇū
rūpamutpādayet| tathā cet vāyū rūpavān syāt| vajrādīnāṃ gandhavattā syāt| dṛṣṭe
paśyāmaḥ khalu śuklatantuḥ śuklapaṭaṃ sādhayati| kṛṣṇatantuḥ kṛṣṇapaṭaṃ sādhayati| yadi hetau
pūrvamasan guṇaḥ phalaṃ sādhayati| kasmāt śuklatantuḥ śukla[paṭa]meva sādhayati na kṛṣṇam|
ato na hetau pūrvamasan guṇaḥ phalamutpādayati|imau dvāvapi dṛṣṭāntau duṣṭau| ato nāsti
phalam| yadi hetau satkāryam, tadā notpadyeta| kathaṃ sadutpadyeta| yadyasat| tadapi notpadyeta|
asatkathamutpadyeta| (pṛ) dṛṣṭe paśyāmaḥ khalu ghaṭaṃ kiyamāṇam kathaṃ nāsti ghaṭa
iti| (u) ghaṭo'yaṃ pūrvamakṛtaḥ kathaṃ karaṇīyaḥ| tasyaivābhāvāt| yadi pūrvaṃ kṛta eva|
kathaṃ karaṇīyaḥ| tasya sattvāt| (pṛ) kriyamāṇaḥ kriyata ityucyate| (u) nāsti kriyamāṇam|
kasmāt| yaḥ kṛtabhāgaḥ sa kṛtakoṭau patati| yo'kṛtabhāgaḥ [so]'kṛtakoṭau patati| ato nāsti
kriyamāṇam| yadi ghaṭaḥ kriyāvān, atīto'nāgataḥ pratyutpanno vā syāt| atīto na kriyāvān|
niruddhatvāt| anāgato na kriyāvān asattvāt| pratyutpanno'pi na kriyāvān, bhūyamānatvāt|kārakamupādāya
kriyāvataḥ karma sidhyati| tatra kāraka eva vastuto nopalabhyate| tathā hi| śīrṣādyavayaveṣu
kriyāvṛttyabhāvānnāsti kārakaḥ| kārakābhāvāt kriyāvṛttirapi nāsti| hetuḥ kāryasya
pūrvaṃ vā, kiṃ vā paścāt, kiṃ vā samakālam, sarvathā na yujyate| kasmāt| yadi pūrvaṃ
hetuḥ paścātkāryam| hetau niruddhe kena phalamutpadyeta yathā avidyamānaḥ pitā kathaṃ putramutpādayet|
yadi paścāddhetuḥ pūrvaṃ phalam| hetuḥ svayamanutpannaḥ kathaṃ phalamutpādayet|
yathā anutpannaḥ pitā kaḥ putramutpādayati| yadi hetuḥ phalañca samakālam na tarhi ayaṃ
nyāyaḥ| yathā dve śṛṅge yugapadudbhūte nocyete vāmadakṣiṇe'nyonyahetuke| siddhāntā ime
trayo'pi ayuktāḥ| ato nāsti phalam|hetuphale ime yadyekaṃ, yadi vā nānā| ubhayathā'sti doṣaḥ|
kasmāt| yadi nānā| tadā tantūn vihāya paṭaḥ syāt| yadyekam| tantupaṭayorvibhāgo na syāt|
laukikā na paśyanti kañcana dharmaṃ hetuphalayorapṛthagbhāvarūpam|yadyasti phalam| syāt
svakṛtaṃ parakṛtamubhayakṛtamahetukṛtaṃ vā| sarvamidamayuktam| kasmāt| na kaściddharmaḥ
svātmānaṃ karoti| yadyasti svarūpataḥ| kiṃ svātmakriyayā| yadi nāsti svarūpataḥ| kaḥ karoti
svātmakriyām| na ca paścāmaḥ kañcana dharmaṃ svātmānaṃ kurvantam| ato nāsti svakṛtan| parakṛtamayuktam|
kasmāt| cakṣūrūpayorvijñānotpattau vṛttyabhāvāt na parakṛtam| kartṛtvasaṃjñā'bhāvātsarve
dharmā akartṛkāḥ| yathā “bījasya naivaṃ bhavati-ahamaṅkuramabhinirvartayāmīti|
cakṣuṣo rūpasya naivaṃ bhavati-āvāṃ saha vijñānamabhinirvartayāva iti| ataḥ sarvadharmāṇāṃ
nāsti kartṛtvasaṃjñā| ubhayakṛtamapyayuktam| svakṛtaparakṛtadoṣasattvāt| ahetukṛtamapi
na yuktam| hetāvāsati phalamapi nāstītyucyate| yadi caturdhā'pi nāsti| kathamasti phalam|
yadyasti, ucyeta|phalamidaṃ yadi kriyācittapūrvakaṃ syāt, yadi vā'kriyācittapūrvakaṃ syāt|
yadi kriyācittapurvakam| garbhe'pi bālānāṃ cakṣurādikāyāvayaveṣu kaḥ sacittatvaṃ karoti|
īśvarādayo'pi na kurvanti| pūrvakṛtasya karmaṇo'pi nāsti kriyācittam| karmedamatītagatam|
kathaṃ kriyācittaṃ bhavet| ato na karmaṇo'pyasti cittam| yadyakriyācittapūrvakamiti| kathaṃ
parasya duḥkhakṛt duḥkhaṃ labhate| parasya sukhakṛt sukhaṃ labhate| dṛṣṭe ca karmakaraṇe
citte vikalpayati-evaṃ kartavyaṃ, evaṃ na kartavyamiti| yadi nāsti kriyācittam| kathamayaṃ
vibhāgo bhavet| ataḥ sacittapūrvakamacittapūrvakaṃ sarvamayuktam| evamādayaḥ sarve'pīndriyaviṣayā
nopalabhyante| ato nāsti dharmaḥ|hetuphalakhaṇḍanavarga ekapañcāśaduttaraśatatamaḥ|152
lokasatyavargaḥuttaramucyate| yat bhavān nānākāraṇairbravīti-sarve dharmāḥ śūnyā
iti| tanmatamayuktam| kasmāt| pūrvamevoktaṃ mayā-yadi sarvamabhāva[rūpa]m| śāstramidamapyabhāvarūpam|
nāpi sarvadharmeṣu ityādiśūnyatādūṣaṇamaprativadannapi śūnyatāṃ sthāpayasi| ato
na sarvadharmā abhāvātmakāḥ| yadbhavatoktaṃ-nāstīndriyaṃ, nāstipratyaya ityādi| na tadasmābhiḥ
pratipāditam| kasmāt| bhagavān sūtre svayamidaṃ nyaṣedhīt| yaduta pañca vastūnyacintyāni
lokavastu, sattvavastu, karmapratyayatāvastu, dhyānaniṣṭhāvastu, tathāgatavastu iti|
idamasarvajñaḥ puruṣo'bhyūhya na nitīrayituṃ śaknoti| tathāgatāḥ kevalaṃ dharmavivecanajñānasamarthāḥ|
śrāvakāḥ pratyekabuddhāśca nirvāṇajñānamātragatiṃgatā dharmāṇāṃ vivecanajñānasyekadeśalābhinaḥ|
tathāgatāḥ paraṃ sarvadharmāṇāṃ sarvākāraṃ prakṛtito naissvābhāvyaṃ viśeṣasāmānyalakṣaṇāni
sarvāṇi pratividhyanti| yathā puruṣālayādayaḥ padārthāḥ suvināśā duṣkalpāḥ|
evaṃ śūnyatājñānaṃ sulabham| dharmāṇāṃ pravicayajñānaṃ durutpādam|(pṛ) yathā bhagavatā
bodhimaṇḍagatena dharmāṇāṃ lakṣaṇaṃ pratilabdham| yathā ca bhagavatopadiṣṭam| tattathaiva
bhaviṣyati| (u) bhagavān sarvadharmānupadiśannapi na sarvākāramupadiśati| vimuktyarthatvābhāvāt|
tadyathā bhagavānupadiśati sarvadharmāḥ pratītya samutpannā iti| nopadiśatyekaikaśaḥ
kiṃpratyaya iti|duḥkhanāśanaprayojanamātramapekṣitamiti[tat]- upadiśati| vicitrāṅkādīni
rūpāṇi nṛttagītādayo nādā gandharasasparśā apramāṇaviśeṣā nopadeśyāḥ| upadeśe'pi nāsti
mahaddhitam ityata īdṛśaṃ vastu nopadiśati bhagavān| na [tāni] na santīti vaktuṃ śakyate|
yathā kaścit citrāṅkanādidharmavikalpamajñātvā vadati tāni na santīti| tathā bhavānapi yatkimapyasādhayitvā
vadati nāstīdaṃ-vastu iti| jñātustu asti| ajñātuḥ punarnāsti| yathā jātyandho
vadati nāsti kṛṣṇamavadātaṃ vā, mayā'dṛṣṭatvāt| na cādṛṣṭatvādrūpāṇi na santīti sambhavati|
yadyevam, pratītyasiddhatvānna santi sarve dharmā iti vaktuṃ pāryate|tathāgatāḥ sarvajñā
iti śraddheyamasmābhiḥ| tathāgatastu āha-santi pañca skandhā iti| ato jñāyate rūpādayaḥ
sarvadharmāḥ santi yathā ghaṭādayaḥ saṃvṛtitaḥ santīti||lokasatyavargo dvipañcāśaduttaraśatatamaḥ|153
dharmacittanirodhavargaḥ(pṛ) pūrvamuktaṃ-bhavatā trividhacittanirodho nirodhasatyamiti|
hetupratyayākhya prajñapti [citta] nirodho jñāta eva| idānīṃ vaktavyaṃ kiṃ
dharmacittaṃ, kathaṃ tasya nirodha iti| (u) santi vastutaḥ pañcaskandhā iti cittaṃ dharmacittamityucyate|
pañcaskandhān śūnyān dṛṣṭvā samyagbhāvayato dharmacittaṃ nirudhyate| (pṛ)
yogī paśyati pañcaskandhān śūnyān yaduta pañcaskandheṣu nāsti nityadharmaḥ sthiradharmo'vināśadharmo'vipariṇāmadharma
ātmāmīyadharma iti| te śūnyā ityucyante| na tu skandhāneva na
paśyatīti| (u) yogāvacaro naiva paśyati pañcaskandhān| kasmāt| yogāvacaraḥ saṃskṛtālambanacittaṃ
prahāya asaṃskṛtālambanacittaṃ pratilabhate| ato yogāvacaraḥ pañcaskandhān na paśyati,
skandhanirodhamātraṃ paśyati| pañcaskandhānāṃ darśane na śūnyā ityucyante| skandhānāmevāśūnyatvāt|
evaṃ śūnyatājñānantu vikalaṃ syāt|(pṛ) yogāvacaro rūpaṃ nairātmyataḥ śūnyaṃ
paśyati| yathoktaṃ sūtre-yogāvacara idaṃ rūpaṃ paśyati yāvadidaṃ vijñānaṃ śūnyaṃ ṣaśyati iti|
na tu rūpādayaḥ pañcaskandhā na santīti jñātavyam| (u) astīdaṃ vacanaṃ, na tu vyavadānā[rthaka]m|
yathoktaṃ dharmamudrāsūtre- yogāvacaraḥ paśyati rūpādīn dharmān anityalakṣaṇān
vikṣepalakṣaṇān vināśalakṣaṇān māyālakṣaṇān nirvedalakṣaṇān iti| idaṃ śūnyākhyamapi na vyavadānātmakam|
puruṣo'yaṃ [ya]dante pañcaskandhānāṃ nirodhaṃ paśyati| taddarśanaṃ tāvadvayavadānā[tmakam]
ato jñāyate pañcaskandhānāṃ nirodhaṃ paśyatīti|(pṛ) saṃskṛtālambanajñānena
kasmānna vyavadānaṃ labhate| (u) yogāvacarasya pañcaskandhasaṃjñāpravṛttasya kadācitprajñapticittaṃ
punarbhavet| ataḥ saṃskṛtālambanacittena na vyavadānaṃ labhate| pañcaskandhānāṃ
nirodhaṃ sākṣātkurvatastu na tat punarabhimukhībhabati| prajñaptikāraṇanirodhasya prasādhitatvāt
prajñaptisaṃjñā nānuvartate| tadyathā kaścana vṛkṣaḥ krakacakṛtto bhasmasātkṛtaḥ prakṣīṇaḥ|
na [tatra] vṛkṣasaṃjñā prahīṇā punaranuvartate| tathā idamapi| bhagavān rādhamāha-sattvaṃ
tathā vibhida, vidhama, yathā nopatiṣṭhati iti| kiñcāhaikaṃ sūtrama-rūpaṃ rādha
tathā vibhida, vidhama yathā nopatiṣṭhati iti| ato jñāyate yaḥ sattvaparibhedaḥ iyaṃ prajñaptiśūnyatā|
yo rūpaparibhedaḥ iyaṃ dharmaśūnyateti|bhāvanā ca dvividhā-śūnya[tā-] bhāvanā
nairātmyabhāvanā iti| śūnyatābhāvanā ca yat prajñaptisattvādarśanam| yathā kaścit jalaṃ nāstīti
ghaṭa śūnyaṃ paśyati| tathā pañcaskandheṣu pudgalo nāstīti [tān] śūnyān paśyati| yat
dharmān na paśyati| idaṃ nairātmyamityucyate| uktañca sūtre-nairātmyajñānalābhī samyagvimucyate
iti| ato jñāyate rūpasvabhāvanirodho vedanāsaṃjñāsaṃskāravijñānasvabhāvanirodho nairātmyamityucyate|
naiḥsvābhāvyameva nairātmyam| (pṛ) yadi naiḥsvābhāvyaṃ nairātmyamityucyata
iti| kimidānīṃ na santi vastutaḥ pañcaskandhāḥ| (u) na santi vastutaḥ| santi tu saṃvṛtitaḥ|
kasmāt| bhagavānāha-saṃskārāḥ saṃvṛtitaḥ santi māyāvat nirmitavat| na tu paramārthataḥ|
paramārthataḥ śūnyamiti vacanam-ayamarthasatyataḥ śūnyo na saṃvṛtisatyata iti| paramārthaśca
yaduta rūpaṃ śūnyamakiñcanam yāvadvijñānaṃ śūnyamakiñcanam| ato yadrūpādīnāṃ dharmāṇāṃ
śūnyatādarśanaṃ tat paramārthaśūnyatādarśanamityucyate|(pṛ) yadi pañca skandhāḥ saṃvṛtisatyataḥ
santi| kasmāducyante rūpādayo dharmāḥ paramārthasatyā iti| (u) sattvānāṃ kṛta ucyante|
santi kecit pañcaskandheṣu samutpannaparamārthasaṃjñāḥ| tadarthamucyante pañca skandhāḥ
paramārthataḥ śūnyā iti| (pṛ) kiṃ nu khalu sūtre noktam asti karma asti phalam, kārakastu
nopalabhyate iti| (u) ayaṃ hetuḥ dharmaṇāṃ kārakākhyo nopalabhyata itīdaṃ prajñaptiśūnyatābhidhānam|
yathoktaṃ sūtre-dharmāḥ prajñaptisaṃjñāmātram| prajñaptisaṃjñā ca yaduta avidyāpratyayāḥ
saṃskārā yāvajjarāmaraṇaduḥkhasamudayanirodho bhavati iti| asmādvacanāt jñāyate
pañcaskandhā api paramārthato na santīti| mahāśūnyatāsūtre'pyuktam-ya āha idaṃ jarāmaraṇaṃ,
tasya jarāmaraṇam iti| ya āha-sa eva jīvaḥ tadeva śarīram, anyo jīvo'nyat śarīram iti|
idamekārthakam, vyañjanameva nānā| yeṣāmeṣā dṛṣṭiḥ na te macchrāvakā na brahmacāriṇa iti|
yat tasya jarāmaraṇaṃ pratiṣidhyate tat prajñaptikhaṇḍanam| yadidaṃ jarāmaraṇaṃ pratiṣidhyate|
tat pañcaskandhakhaṇḍanam| kiñcāha-jātipratyayaṃ jarāmaraṇaṃ madhyamā pratipadityucyate|
nāsti jarāmaraṇaṃ paramārthata ityuktamiti jñātavyam| saṃvṛtita ucyate jātipratyayaṃ
jarāmaraṇamiti| yathā ghaṭasaṃjñā'tyaye nāsti ghaṭaḥ paramārthataḥ| evaṃ rūpādidharmāṇāmatyaye
nāsti rūpaṃ paramārthataḥ| uktañca sūtre-yo dharmo māyā sa mṛṣā| yo dharmo'māyā, sa
eva paramārthaḥ iti| sarve saṃskṛtadharmā vipariṇāmitvāt māyā ityucyante| māyātvādabhūtāḥ|
abhūtatvānna paramārthasantaḥ| yathāha gāthā-abhūtabaddho loko'yaṃ suniścitavatprabhāsate|asat
dṛṣṭaṃ sadābhāsamasadvai parayā dhiyā|| iti|[ato] jñātavyaṃ skandhā api śūnyā iti|nirodhasatyadarśanaṃ
mārgalābha ityucyate| ato jñāyate nirodhaḥ paramārthasan, na skandhā
iti| yadi skandhāḥ paramārthasantaḥ, yogāvacaro'pi dṛṣṭvā mārgalābhī syāt| vastutastu na tathā|
ato jñāyate pañcaskandhā na paramārthasanta iti| skandhanirodhaśca satyam| ato jñāyate
skandhā na satyamiti| na sambhavati skandhāḥ satyaṃ skandhābhāvo'pi satyamiti vaktum| dṛśyasya
sarvasya mohahetukatvāt| yathā na kaścidavañcitalocano māyāṃ paśyati| tathā yo'mugdhaḥ
na sa paśyati skandhān| ataḥ skandhā na paramārthasantaḥ| uktañca sūtre-yatrāsmīti tatreñjitam|
skandheṣu cāsti asmīti| yathāhānandaḥ-dharmānupādāya asmīti sidhyati yaduta rūpaskandhaṃ
yāvadvijñānaskandhamupādāyeti| sthavirā bhikṣavaḥ kṣemakamāhuḥ-kimasmīti vadasi|
kṣemakaḥ pratyāha-na khalvāyuṣmanto rūpamasmīti vadāmi| nāpyanyatrarūpādasmīti vadāmi| evaṃ
yāvadvijñānamapi| api ca me āyuṣmantaḥ pañcasūpādānaskandheṣu asmīti adhigatam| [ayamahamasmīti
na samanupaśyāmi]| iti| ayaṃ sūtrāśayaḥ-śaikṣajanāḥ kadācit smṛtivikṣepādasmimānamutpādayanti|
samāhitasmṛtikasya pañcasūpādānaskandheṣu asmimānaṃ niruddhameva| puṣpavat|
na mūlakāṇḍaśākhāpatrāṇyeva puṣpam| nāpyanyatra tebhya puṣpam| evameva na rūpā dīni asmīti
[vadāmi]| nāpyanyatra rūpādibhyaḥ asmīti [vadāmi]| evamasminirodhapratyayamasmimānaṃ na pravartate|
ato jñāyate pañcopādānaskandhā api śūnyā iti|yogāvacaraḥ sarvanimittāni nirudhyānimittaṃ
sākṣātkuryāt| yadi vastusat nimittam, kimarthaṃ nānusmarati| na tīrthikānāmiva rūpaprahāṇakāle
jñāyate vastusat rūpaṃ, parantu nānusmaryata iti| yogī avaśyaṃ rūpādīnāṃ skandhānāṃ
nirodhaṃ paśyati nirodhadarśanāt animitte'vatarati| ato jñāyate rūpādayo na paramārthasanta
iti| yatra santi pañcaskandhāḥ tatrāsmīti buddhirbhavati| pañcaskandhā na santītyato'smīti
buddhirnirudhyate| ataḥ skandhāḥ sarve śunyāḥ| phenasūtre bhagavānāha-yadi puruṣaḥ
phenapiṇḍaṃ paśyet yoniśa upaparīkṣeta| sa[tat]tucchakañcaiva jānīyāt| evameva bhikṣuryadi
rūpaskandhaṃ samyagupaparīkṣate| sa[taṃ] riktakañcaiva jānāti, tucchakañcaiva[jānāti],
asārakañcaiva[jānati], vikṣepalakṣaṇañcaiva jānāti| vedanāmupaparīkṣate yathā buddhudam,
saṃjñā [mupaparīkṣate]yathā marīcikām, saṃskārā [nupaparīkṣate] yathā kadalīm, vijñāna[mupaparīkṣate]
yathā māyām| tatra pañca dṛṣṭāntāḥ śūnyārthanirūpaṇāḥ| kasmāt| paśyāmaḥ khalu
cakṣuṣā phenamapacīyamānamabhāvatāṃ yāti| tathā budbudādīnyapi| ato jñāyate skandhā na paramārthasanta
iti| ye jinaputrāḥ saṃsārāt paramanirviṇṇāḥ| [te]dharmāṇāṃ prakṛtito'nutpādamākiñcanyañca
paśyanti| ato ye'nityaṃ paśyanti| [teṣāṃ] vikṣepavināśaduḥkhalakṣaṇameva bhavati|
ye niḥsvabhāvaṃ paśyanti, anyalakṣaṇābhāvāt te duḥkhacaryāṃ paripūrayanti| etattrividhaduḥkhaparipūraṇaṃ
vimuktiprāpakamityucyate| [ataḥ] sarvadharmāḥ śūnyā iti jñātavyam|śūnyatā
ca vimokṣamukham| śūnyatā ceyaṃ na kevalaṃ sattvaśūnyatātmikā| dharmaśūnyatā[tmikā]pi
cāsti| yathoktam-cakṣurutpadyamānaṃ na kutaścidāgacchati| nirudhyamānaṃ na kvacidgacchati|
tadā prajānāti atītamanāgataṃ cakṣuḥ śūnyamiti| pratyutpannaṃ cakṣurapi caturmahābhūtavikalpitamityataḥ
śūnyamiti| yathāha bhagavān-yaccakṣuṣi māṃsapiṇḍe khakkaṭaṃ kharagataṃ sa
pṛthivī [dhātu]ḥ ityādi| ya imāṃ śūnyatāṃ pratilabhate sa vadati nāsti yatkiñciditi| kiñcāha-sarvasaṃskārāḥ
prahīyanta iti prahāṇasvabhāvāḥ| vimucyanta iti vimuktikhabhāvāḥ| nirudhyanta
iti nirodhasvabhāvāḥ iti| ato jñāyate sarve saṃskārā niruddhā bhavantīti| yadi vastusantaḥ
saṃskārāḥ tadā na syuḥ samyak prahāṇavimuktinirodhāḥ| nirodhaścābhāva ityucyate| ato
draṣṭavyaṃ paramārthataḥ saṃskārāḥ sarve'bhāvātmakāḥ saṃvṛtitastu santi saṃskārā iti||dharmacittanirodhavargastripañcāśaduttaraśatatamaḥ|154
nirodhavargaḥyannirvāṇālambanaṃ tat
śūnyacittamityucyate| (pṛ) nirvāṇamasaddharmaḥ| cittaṃ kimālambate| (u) cittamidaṃ yatkiñcatābhāvamālambate|
idaṃ pūrvameva pratipāditam| nirvāṇajñānatvāt| (pṛ) śūnyacittamidaṃ kutra
nirudhyate| (u) sthānadvaye [nirudhyate]

acittakasamādhimupasampannasya

anupadhiśeṣanirvāṇaṃ praviṣṭhasya santānasamucchede vā nirudhyate| kasmāt| hetupratyayanirodhāt|
acittakasamādhāvālambananirodhāt [tat] nirudhyate| santāne samucchidyamāne punaḥ karmakṣayāt
[tat] nirudhyate|śāstramāha-etāni trīṇi cittāni nirodhayato yogāvacarasya karmakleśā
naiva punaḥ samudācaranti (pṛ) kasmāt na samudācaranti| (u) puruṣo'yaṃ nairātmyasampanna
ityataḥ karmakleśā nirudhyante| yathā pradīpo dharmaśca sati niśraye vartate| asati niśraye
na vartate| evamātmacitte niśraye sati karmakleśānāṃ samudayaḥ| asati tu na samudayaḥ|
anāsravā samyagdṛṣṭiḥ sarvāṇi nimittāni tathā pradahati yathā na kiñcidavaśiṣyate| yathā
kalpāgniḥ pṛthivyādin niḥśeṣaṃ dahati| nimittābhāvāt karmakleśānāṃ na punaḥ samudayo bhavati|
asmicittakasya tu karmakleśāḥ samudyanti| arhataḥ śūnyatājñānagatiṃgatasya asmimānarahitasya
na punaḥ samudyanti|asya nūtnakarmānupacaye'pi prāktanakarmahetunā kasmānnopapattirbhavati|
(u) samyak-prajñayā tatkarmavināśānna vipākabhāgbhavati| yathā dagdhaṃ bījaṃ na punaḥ
prarohati| asati ca tṛṣṇācitte na karmāṇi pacyante| yathā anabhiṣyanditāyāṃ bhūmau bījaṃ
na prarohati| yogāvacarasyāsya sarvavijñānasthitiṣu sarvanimittanirodhe vijñānaṃ nirāśrayaṃ
bhavati| ato nāstyupapattyāyatanam| yathā bījamanāśrayaṃ notpadyate| karmakleśapauṣkalyāt
kāyamupādatte| apauṣkalye tu nirudhyate|sa kleśābhāvāt vikalahetupratyayaḥ satsvapi
karmasu nopapattiṃ vedayate| sattvāḥ kleśahetorgatiṣu kāyaṃ vedayante| kāyaṃ vedayata ityataḥ
tasya karmāṇi vipākaṃ prayacchanti| asati kleśe kāyo na vedyate| kāyavedyabhāvāt karmāṇi
kasya vipākaṃ prayacchanti| yathā adharmeṇa prabalamadhitiṣṭhati uttamarṇo nāvakāśaṃ labhate|
tathā yogāvacaro'pi| saṃsāre'vartamānasya santyapi karmāṇi na vipākaṃ prayacchanti|
yathā baddhaṃ puruṣamanye janā yatheṣṭaṃ nindanti| evaṃ kleśabaddhānāṃ sattvānāṃ karmatāratamyavaśāt
[kleśāḥ] vipākaṃ prayacchanti| pratilabdhavimokṣe tu nāvakāśaṃ labhante|svīyaṃ
karma ca vipākaṃ prayacchati| śūnyacaryāvihāritvādasya puruṣasya dharmeṣu svalakṣaṇa[saṃjñā]
nāstītyataḥ karmāṇi na vipākaṃ prayacchanti| yathā dattīkṛtasya putrasya dāyabhāgo nāsti|
tathedamapi| kleśabalena ca karmāṇi pravartante| kleśavege kṣīṇe tu na tāni pravartante|
yathā cakraṃ gatisthamapi vegakṣayānna punaḥ pravartate| kleśabale ca karmāṇi vikārayanti|
yathā sutavatsalāyā mātuḥ raktaṃ stanyaṃ pariṇamate| niruddhavātsalyacittāyāstu na punaḥ
pariṇamate| evaṃ kleśabalāt karma vipākaṃ prayacchati| [kleśa]virahe tu na prayacchati|
ayañca puruṣaḥ śīlasamādhiprajñādiguṇairbhāvitakāyaḥ| tatprabhāvamāhātmyāt karmāṇi nāvakāśaṃ
labhante| ataḥ sadapi prāktanaṃ karma na vipākaṃ prayacchati| evamasya prāktanaṃ karma
pratyutpanne kiñci[dvipāka] marpayati| nūtnaṃ tu karma na karoti| yathāgnirindhanānāṃ bhasmībhāve
śāmyati| evamayaṃ puruṣo'pi vedanīyābhāvānnirudhyate| [iti] trividhacittānāṃ nirodhātsarvaduḥkhebhyo'tyantaṃ
vimucyate| ato vidvān trividhacittāni nirundhyāt||nirodhavargaścatuḥpañcāśaduttaraśatatamaḥ|[nirodhasatyaskandhaḥ
samāptaḥ|]

