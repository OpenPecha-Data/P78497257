atha mārgasatyaskandhaḥ155 mārgasatyaskandhe samādhyadhikāresamādhihetuvargaḥśāstramāha-idānīṃ
mārgasatyaṃ vicāryate| mārgasatyam-āryo'ṣṭāṅgiko mārgaḥ samyak dṛṣṭiryāvat samyak samādhiḥ|
āryo'ṣṭāṅgiko mārgaḥ saṃkṣipya dvividhaḥ

samādhiḥ parikaraśca

jñānamiti|idānīṃ samādhirvicārayitavyaḥ| (pṛ) kiṃlakṣaṇā samādhiḥ| (u) cittasyaikatrāvasthānaṃ
samādhilakṣaṇam| (pṛ) kathaṃ cittamekatrāvatiṣṭhate| (u) bahulīkṛtabhāvanayā tatrāvatiṣṭhate|
yadi bahuvāraṃ na bhāvayati tadā kṣiprameva vikṣipyate| (pṛ) kathaṃ bhāvayitavyam|
(u) yathāsukhaṃ bhāvayitavyam| (pṛ) kathaṃ sukhayati| (u) kāyacittayordauṣṭhalyaṃ duḥkham|
praśrabdhidharmeṇa kāyacittayordauṣṭhalye'panīte sukhaṃ bhavati| (pṛ) kathaṃ praśrabdhirbhavati|
(u) prītipratyayaṃ kāyacitte dānte bhavataḥ| (pṛ) kathaṃ prītirbhavati| (u) triratnasmaraṇadharmaśravaṇādinā
cittaprāmodyāt bhavati| (pṛ) kathaṃ cittaprāmodyaṃ bhavati| (u)
pariśuddhaśīladhāraṇāt cittasyaukaukṛtye bhavati|(pṛ) uktaḥ samādhihetuḥ| idānīṃ kasya samādhirhetuḥ|
(u) ayaṃ yathābhūtajñānasya hetuḥ| yathābhūtajñānaṃ śūnyatājñānam| yathoktaṃ
yogāvacaraḥ samāhitacitto viśuddhacitto vinīvaraṇacittaścittaratho'calacitto yathābhūtaṃ prajānāti
duḥkhamāryasatyaṃ duḥkhasamudayaṃ dukhanirodhaṃ duḥkhanirodhagāmimārgamāryasatyam
iti| ato yathābhūtajñānalipsunā samādhi bhāvanāyāṃ vīryamārabdhavyam| vikṣiptacittasya laukikasūtraśilpādihitameva
na bhavati| kiṃ punarlokottaraṃ hitam| ato jñāyate laukikaṃ lokottarañca
hitaṃ samāhitacittenaiva labhyate| sarvañca sat kuśalaṃ samyak jñānādhīnam| sarvamasadakuśalaṃ
mithyājñānādhīnam| yathoktaṃ sūtre avidyā bhikṣavaḥ pūrvaṅgamā'kuśalānāṃ dharmāṇāṃ
samāpattaye| anvagevāhrīkyamanapatrāpyam| vidyā bhikṣavaḥ pūrvaṅgamā kuśalānāṃ dharmāṇāṃ
samāpattaye anvageva hrīḥ apatrāpyam| iti| samādhistu samyagjñānasya hetuḥ| ato jñāyate
sarvaṃ satkuśalaṃ samādhimupādāya bhavatīti| tasmāt bhāvanāyāṃ yogaḥ kartavyaḥ||samādhihetuvargaḥ
pañcapañcāduttaraśatatamaḥ|156 samādhilakṣaṇavargaḥ(pṛ) uktaṃ bhavatā cittasyaikatrāvasthānaṃ
samādhilakṣaṇamiti tatra samādhiścittañcaikaṃ uta bhinnam| (u) na te bhinne|
kecidāhu-samādhiścittañca bhinne| samādhilabdhacittamekatrāvatiṣṭhata iti| sadapīdaṃ vacanamayuktārthakam|
yadi cittaṃ samādhilabdhamālambane'vatiṣṭhata iti| samādhiriyamapi ālambane'vatiṣṭhamānā
samādhyantaramupādāyāvatiṣṭheta| evamanavasthā bhavati| tattu na sambhavati|
yadīyaṃ samādhiḥ prakṛtito'vasthānamiti| cittamapi na samādhimupādāyāvatiṣṭheta| ataḥ
samādheranyat cittamiti yadvacanaṃ tadaprakṛṣṭārthakam| vedanāsaṃjñādayaścetasikadharmā
apyālambane'vatiṣṭhante| te'pi kaṃ dharmamupādāyāvatiṣṭhanta itīdaṃ vaktavyam| yadi vedanāsaṃjñādīnāṃ
pratyekaṃ samādhirasti| tulyaḥ pūrvadoṣaḥ syāt| sūtre ca cittasyaikāgratā samādhilakṣaṇamiti
kevalamuktam| na tu cittaṃ samādhilabdhamavatiṣṭhata iti| ato jñāyate na yuktamiti|
cittasyaikāgratetyukte nānyadharmaḥ prakāśito bhavati| yathā pūrvamuktam-yatra cittaṃ
sukhi bhavati tasminnālambane'vatiṣṭhata iti| cittasya koṭiḥ samādhirna pṛthagbhavatīti
draṣṭavyam| yathā cittaṃ dīrghakālāvasthānaṃ samādhirityucyate|(pṛ) samādhiriyaṃ kiṃ sāsravā
utānāsravā| (u) samādhirdvividhā sāsravā anāsravā ceti| laukikā dhyānasamādhayaḥ sāsravāḥ|
dharmāvasthāmupasampannasya samādhayo'nāsravā ityucyante| kasmāt| kālo'yaṃ yathābhūtajñānadarśanamityucyate|
tasya kālasya dvividhaṃ nāma samādhiriti prajñā ceti| cittasamādhānāt
samādhiḥ| yathābhūtaprajñānāt prajñā| cittasamādhānaṃ trividhaṃ kuśalamakuśalamavyākṛtamiti|
tatra kuśalena cittasamādhānameva samādhiḥ| natvakuśalena avyākṛtena vā| sā samādhirdvividhā
ekā vimuktihetuḥ aparā avimuktihetuḥ| vimuktiheturnāma niyatamūlakam| kecidābhidharmikā
āhuḥ- anāsravasamādhireva niyatamūlamiti| sa vādo na yuktaḥ| sāsravā'nāsravā yadi
vimuktiṃ karoti| sā sarvā'pi niyatamūlamityucyeta|samādhiriyaṃ yathālambanāvasthānaṃ tridhā
vibhajyate| parīttā vipulā apramāṇā ceti| cittaṃ kiñcitkālamavasthāya yadi parīttamālambanaṃ
paśyati[tadā] parīttetyucyate| anye dve api tathā| samayavaśātrividhaṃ lakṣaṇaṃ bhavati|
pragrahalakṣaṇaṃ vyutthānalakṣaṇaṃ tyāgalakṣaṇamiti| citte'balīne vyutthānalakṣaṇamupayoktavyam|
citta uddhata pragrahalakṣaṇaṃ prayoktavyam| dānte ca citte tyāgalakṣaṇaṃ prayoktavyam|
yathā suvarṇakāraḥ suvarṇaṃ dravayati tāpayati secayati kāle ca sthapayati| yadi
sadā tāpayati| tadā dravībhavati| sadā secane ghanībhavati| sadā sthapanesphūryate| evaṃ
yogāvacarasya cittamapi| kampitasyāpragrahe sadā vikṣepaḥ| avalīnasyāvyutthāne kausīdyam|
dāntasyātyāge punaradamanam| yathā ca dānto'śvaḥ pravege pragṛhyate| dandhaḥ [kaśayā]tāḍyate|
dāntaḥ parityajyate| evaṃ yogāvacarasya dāntaṃ cittamapi|samādherasyāstrividha upāyaḥ
samādhyavatāropāyaḥ samādhyavasthānopāyaḥ samādhivyutthānopāya iti| yathādharmaṃ samādhāvatarati|
ayaṃ samādhyavatāropāyaḥ| samādhisthito na calati| ayaṃ samādhyavasthānopāyaḥ| yathādharmaṃ
samādhervyuttiṣṭhate| ayaṃ samādhivyutthānopāyaḥ| (pṛ) kathamimān trividhānupāyān
pratilabhate| (u) yogāvacaraḥ svacittalakṣaṇaṃ gṛhṇan evaṃ pragṛhṇan evaṃ vyuttiṣṭhan evaṃ
parityajan samādhāvavatarati| tathā nirgacchati ca| (pṛ) sākṣādeva samādhigrahe ka upayoga
upāyasya| (u) trividhopāyān pravartamānasya ādīnavo bhavati| yathepsitañca na vindate|
avataritumicchan vyutiṣṭheta vyutthātumicchan punaravataret| itīdṛśā doṣāḥ santi| lābhaṃ
hāniṃ manyeta| hāniñca lābham| yathā kiñcidviśuddharūpaṃ kiñcitprakāśarūpañca dṛṣṭvā vadeta-mahāhitaṃ
labdhamiti| anityaṃ duḥkhaṃ śūnyamityādyanusmarataḥ cittaṃ na sukhi bhavati|
pratyuta hānikaramiti vadet|(pṛ) yogāvacarasya kasmāt kadācitsamādhilābho'sti kadācinnāsti|
(u) samādhilābhasya catvāraḥ pratyayāḥ-

ihādhvani yunakti,

pūrvakāyapratyayaḥ

samādhilakṣaṇaṃ sugṛhṇāti,

śrutvā samādhidharmānanuvartayati iti| samādhibhāvanāścaturvidhāḥ-

sadāprayogī naikāgraṃ carati|

ekāgraṃ carati na sadāprayukto bhavati|

sadāprayuktaśca bhavati ekāgrañca carati|

na sadā prayukto naikāgraṃ carati| kiñca santi caturvidhāḥ bahukuśalaḥ alpaprajñaḥ, alpakuśalo
bahuprajñaḥ, bahukuśalo bahuprajñaḥ, alpakuśalo'lpaprajña iti| eṣutṛtīyo yogāvacaro'vaśyaṃ
labhate| caturtho nāvaśyaṃ labhate| prathamadvitīyau yadi dāntau samau tadā labhete||samādhilakṣaṇavargaḥ
ṣaṭpañcāśaduttaraśatatamaḥ|157 trisamādhivargaḥ(pṛ) uktaṃ sūtre-trayaḥ
samādhayaḥ ekāṅgabhāvanasamādhiḥ, ubhayāṅgabhāvanasamādhiḥ aryaḥ samyaksamādhiriti| kimidam|
(u) ekāṅgabhāvana iti yat samādhiṃ bhāvayati na prajñām| prajñāṃ vā bhāvayati na samādhim|
ubhayāṅgabhāvana iti samādhiṃ bhāvayati prajñāñca bhāvayati| ayaṃ laukikasamādhirūṣmādidharmagataḥ|
āryaḥ samyaksamādhiriti yaddharmāvasthāmupasampanno nirodhasatyaṃ sākṣātkaroti|
sa āryaḥ samyagityucyate| kenedaṃ jñāyate| yathā sthaviro bhikṣurāha-yogāvacaraḥ samādhinā
cittaṃ bhāvayan prajñāmupādāya kleśān pratiṣedhayati| prajñayā cittaṃ bhāvayan samādhimupādāya
kleśān pratiṣedhayati| samādhinā prajñayā ca cittaṃ bhāvayan svabhāvamupādāya vimucyate|
svabhāvo nāma yaḥ prahāṇasvabhāvaḥ viyogasvabhāvo nirodhasvabhāvaḥ| samādhiprajñayoryugapatprapūraṇādāryaḥ
samyagityucyate| yathā samādhiprajñābhyāṃ vimuktilabdhaḥ sarvaśo
vimuktaityucyate|(pṛ) kecidāhuḥ-ekāṅgabhāvana iti yadi samādhimupādāya raśmiṃ paśyati na
rūpāṇi| yadi(vā)rūpāṇi paśyati na raśmim| ubhayāṅgabhāvana iti yat rūpañca paśyati raśmiñca
paśyati| āryaḥ samyaksamādhiriti yat śaikṣāśaikṣābhyāṃ pratilabdhaḥ samādhiḥ iti| kathamidam|
(u) raśmimātraṃ paśyati na rūpamiti nāsti kiñcana sūtram sūtre kevalamuktam-ahaṃ prakṛtito
raśmimapaśyaṃ rūpamapyapaśyam| idānīṃ raśmirvinaṣṭaḥ, rūpamapi na paśyāmīti| bhavatā
ca vaktavyaṃ kena kāraṇena raśmiṃ paśyati na rūpam ityādi| iti nāvocaḥ|(pṛ) sūtrauktaṃ-trayaḥ
samādhayaḥ śūnyato'nimitto'praṇihita iti| eṣāṃ trayāṇāṃ samādhīnāṃ ko bhedaḥ| (u) yadi
yogāvacaro na paśyati sattvaṃ nāpi dharmam| ayamucyate śūnyataḥ [samādhi]riti| īdṛśe śūnye[yadi]grāhyanimittaṃ
nāsti| ayaṃ śūnya evānimittaḥ| śūnye ca nāsti praṇihitaṃ kiñcana|
ayaṃ śūnyaḥ[samādhi]revāpraṇihita ityucyate| atastrayo'pyekārthakāḥ| (pṛ) tathā cet kasmāt
traya ityucyante| (u) śūnyaṃ bhāvayediti śūnyatāsamartha āha| śūnyaṃ bhāvayan hitaṃ labhate
yaduta nimittaṃ na paśyatīti| nimittādarśanādanimittaḥ| animittatvādapraṇihītaḥ| apraṇihitatvānna
kāyaṃ vedayate| kāyāvedanātsarvaduḥkhānmucyate| ityādi hitāni śūnyatābhāvanayā
labhate| ata ucyate traya iti|kecidābhidharmikā āhuḥ yaḥ samādhiḥ śūnyānātmākāreṇa bhavati
ayaṃ śūnya ityucyate| ya ākāro'nityato duḥkhato hetutaḥ samudayato janakataḥ pratyayato
mārgato yathāvadācarato niryāṇato bhavati| ayamapraṇihitaḥ| ya ākāro nirodhata upaśamataḥ
praṇītato viyogato bhavati| ayamanimitta iti| kathamidam| (u) yadāha bhavān-anityato duḥkhata
ākāraḥ apraṇihita iti| tadayuktam| kasmāt| bhagavān sadā vadati yadanityaṃ tadeva duḥkham|
yat dukhaṃ tadevānātmakam iti| nairātmyaṃ prajānan na punaḥ praṇidadhāti| ato jñāyate
śūnyatvācca na praṇidadhātīti| hetutaḥ samudayato janakataḥ pratyayata ākāra iti matam| tat
tathaiva syāt| kasmāt| uktaṃ hi sūtre-yatkiñcitsamudayalakṣaṇaṃ sarvaṃ tannirodhalakṣaṇamiti
paśyan nirvidyate iti| mārge ca na bhavedapraṇihita ākāraḥ| kasmāt| praṇidhānaṃ hi tṛṣṇāṅgam|
yathāsūtramuktam hīnaṃ madhyamaṃ praṇidhānaṃ na mārga āsaktijanakam| ato na bhavedapraṇihita
ākāraḥ| kiñcoktaṃ sūtre-pañcānāṃ skandhānāṃ nirodhānnirodha ityucyate iti jñātavyam|
śūnya eva nirodha ityucyate| na tatrāsti praṇidhānam| kāyatṛṣṇā hi praṇidhānaṃ bhavati|
ato jñāyate ime traya ekārthakā iti na syādbheda iti|(pṛ) kiñcoktaṃ sūtre-trayaḥ samādhayaḥ
śūnyaśūnyaḥ, apraṇitāpraṇihitaḥ, animittānimitta iti| kathamidam| (u) śūnyena pañcaskandhān
śūnyān dṛṣṭvā ekena śūnyena punarimaṃ śūnyaṃ śūnyīkaroti| ayaṃ śūnyaśūnya ityucyate|
apraṇihitena pañcaskandhān nirvidya apraṇihitena punarimamapraṇihitaṃ nirvedayati| ayamapraṇihitāpraṇihitaḥ|
animittena pañcaskandhān praśāntān dṛṣṭvā animittena punaranimittaṃ
na gṛhṇāti| ayamanimittānimittaḥ|(pṛ) ābhidharmikā āhuḥ-traya ime samādhayaḥ sāsravā iti|
kathamidam| (u) ime na sāsravāḥ| kasmāt| samayasyāsyā nāsravānuśayatvāt| samādhirayaṃ śūnyādipradhānaḥ|
kathaṃ sāsravo bhavet| (pṛ) yadi śūnyādayaḥ samādhayo vastutaḥ prajñātmakāḥ|
kathaṃ samādhirityucyate| (u) samādhīnāṃ bhedāt| samādhiśca yathābhūtajñānadarśanādhāyakatvāt
samādhirityucyate| phale hetūpacārāt|(pṛ) kecidābhidharmikā āhuḥ- śūnyaśūnyādayaḥ samādhayo'śaikṣajanamātralabhyā
nānyairiti| kathamidam| (u) śaikṣajanā api labheyuḥ| kasmāt|
yogāvacareṇa hi sāsravāṇāmanāsravāṇāṃ sarveṣāṃ dharmāṇāṃ nirodho'dhigantavyaḥ| ataḥ śaikṣajanairapi
anāsravadharmāṇāṃ nirodho'dhigantavyaḥ syāt||trisamādhivargaḥ saptapañcāśaduttaraśatatamaḥ|158
catussamādhibhāvanāvargaḥasti samādhibhāvanā dṛṣṭadharmasukha [vihāra]āyaṃ
saṃvartate| asti samādhibhāvanā jñānadarśana[pratilābha]āya saṃvartate| asti samādhibhāvanā
smṛtisamprajanyāya saṃvartate| asti samādhibhāvanā āsravāṇāṃ kṣayāya saṃvartate| yaḥ samādhiḥ
dṛṣṭadharmasukhaprāpako yaduta dvitīyadhyānādayaḥ| [sā prathamā bhavanā|]kenedaṃ jñāyate|
bhagavānāha-dvitīyadhyānaṃ samādhijaṃ prītisukhaṃ nāmne saṃvartate anyadharmāya saṃvartate
yathā piṇḍapātāya śrāvastyāṃ praveśa iti|(pṛ) prathamaṃ dhyānamapi saprītisukham|
kasmānnocyate sa dṛṣṭadharmasukhavihāra iti| (u) prathamadhyānasya cittavikṣepakavitarkavicāravyāmiśritatvāt
na taducyate dṛṣṭadharmasukhamiti (pṛ) dvitīyadhyānasyāpi santi prītyādayaścittavikṣepakā
dharmāḥ| kasmāducyate sukhamiti| (u) sarvavitarkavicārapūrvakaṃ cittaparigrahāt
prītyādayaḥ sukhamityucyante, duḥkhākārataḥ paraṃ sarvaṃ duḥkhamityucyate| prathamadhyāne
duḥkhamaudārikam| dvitīyadhyānādiṣu duḥkhaṃ sūkṣmam| sūkṣmaduḥkhatvāt sukhamityākhyāṃ
labhate|(pṛ) dvitīyadhyānādayaḥ sāṃparāyikasukhavihārā api bhavanti| kasmāt dṛṣṭadharmasukhavihāramātramucyate|
(u) yathā'jātaśatroḥ sāndṛṣṭikaṃ śrāmaṇyaphalamuktam| pratyāsatyocyate
[tathā]| pañcakāmasukhānāṃ bhedāyocyate dṛṣṭadharmasukha[vihāra i]ti| yadi pañcakāmasukhāsaktaḥ
kaścit, ato na dhyānabhāgbhavati| tadarthamāha-pañcakāmasukhānāṃ viyoge paramaṃ
dṛṣṭadharmasukhaṃ pratilabhadhva iti| buddhā na sāṃparāyikakāyavedanaṃ praśaṃsanti| ato
nābhidadhati sāmparāyikaṃ sukham| laukikā vadanti sukhaṃ gṛhasthasya na pravrajitasyeti|
ato bhagavānāha-idaṃ pravrajitasya dṛṣṭadharme sukhamiti|imāścatasraḥ samādhibhāvanāḥ sarvā
dṛṣṭadharmasukha[vihārā]ya saṃvartante| prathamāyā nāmopacārāt kevalamucyate dṛṣṭadharmasukha[vihārāye]ti|(pṛ)
yadīmāścasraḥ samādhibhāvanā nānāhitāni sādhayanti| kasmātkevalamucyante
catvārīmāni hitāni| (u) hitaṃ dvividhaṃ laukikaṃ lokottaramiti| dvitīyā samādhibhāvanā
laukikahitāya bhavati yaduta jñānadarśanam| jñānaṃ nāmāṣṭavimokṣāyatanadaśakṛtsnāyatanādihitam|
darśanaṃ pañcābhijñādihitam| kasmāt| cakṣuṣā dṛśyamānatvāt hitamidaṃ darśanamityucyate|
idaṃ raśmigrahamupādāya siddhatvāt jñānadarśanamiti bhavati| yat raśmilakṣaṇamityucyate
dvitīyamidaṃ lokottaraṃ hitam|pañcaskandhān samprajānātīti samprajanyam| ataḥ sūtra
uktam-sasmṛtisamprajanyo yogāvacaro yā vedanā vitarkāḥ saṃjñā utpadyante sarvā[stāḥ] pratijānāti
iti| vedanānāṃ prajñānaṃ nāma sparśapratyayā vedanā, nāsti tu vedaka iti| vitarkānāṃ
prajñānaṃ nāma ahamiti vitarkaḥ; kathaṃ [sa] na bhavet| yaḥ strīpuruṣādiprajñaptisaṃjñāvikalpaḥ,
tatsaṃjñāpratibhedanā vitarkā na bhavati| yathoktaṃ sūtre-vitarkaḥ kiṃ nidānaḥ|
[vitarkaḥ] [prapañca] saṃjñā [saṃkhyā] nidāna iti| ato jñāyate prajñaptisaṃjñāpratibhedanāt
smṛtisamprajanyaṃ nāma| smṛtisamprajanyenāsravakṣayo labhyate| yathoktaṃ sūtre-yogāvacaraḥ
pañcānāṃ skandhānāmudayavyayānudarśī skandhānāṃ nirodhaṃ sākṣātkaroti iti| ato jñāyate|
sarvāṇi laukikāni lokottarāṇi hitāni caturṣu saṅgṛhītānīti|(pṛ) kecidābhidharmikā āhuḥ-caturthadhyāne'rhatphalaṃ
pratilabhamānasya ānantaryamārga āsravakṣaya ityucyate iti| kathamidam|
(u) na hi tatrāsti viśiṣṭahetuḥ caturthadhyānamātrasyānantaryamārga āsravakṣayo nānyasyeti|
ata[sta]nna yujyate|samādhibhāvanā ca trividhahitāya saṃvartate-

dṛṣṭadharmasukha[vihārā]ya,

jñānadarśana [pratilābhā]ya,

āsravakṣayāya ca| dvividhāya vā saṃvartate| uktavadekāntakṣayārthatvāt suviśuddhyarthatvāt,
saṃsārakṣayārthatvāt, nānāsvabhāvavivekārthatvāt mārgamupadiśati cakṣuṣmān| tatra pūrve trayaḥ
prahāṇasyābhidhānam, antimo jñānasya| nātra bhagavān dṛṣṭadharmasukha[vihāra]māha|catussamādhibhāvanāvargo'ṣṭapañcāśaduttaraśatatamaḥ|159
caturapramāṇasamādhivargaḥmaitrī karuṇā
muditā upekṣā| [tatra] maitrī nāma vyāpādaviruddhaṃ kuśalacittam| yathā suvijñaḥ suvijñāya
sadā hitaṃ prārthayate| tathā yogāvacaro'pi sarvasatvānāṃ kṛte sadā sukhaṃ prārthayate|
ato'yaṃ sarvasattvānāṃ suvijño bhavati| (pṛ) kiṃ nāma suvijñasya lakṣaṇam| (u) nityaṃ lakṣyata
aihikāmuṣmikahitasukhaprakarṣaprārthanāṃ kurvan naiva viruddhāsukhaprārthanām| tathā
yogāvacaro'pi sattvānāṃ sukhameva prārthayate nāsukham |karuṇā vihiṃsāviruddhaṃ maitracittam|
kasmāt| sattvānāṃ sukhaprārthanatvāt| (pṛ) dveṣavihiṃsayoḥ ko bhedaḥ| (u) citte dveṣasmṛtimutpādya
satvān tāḍayituṃ vihisituṃ vā icchati| dveṣoddhitaṃ kāyavākkarma vihiṃsetyucyate|
dveṣo vihiṃsāyā hetuḥ| dveṣākāṃkṣī avaśyaṃ pradāśamācarati|muditā īrṣyāviruddhaṃ maitracittam|
īrṣyā nāma parasyotkarṣaṃ dṛṣṭvā akṣamamāṇasyotpanno'sūyāvyāpādaḥ| yogāvacarasya
sarvasattvānāṃ lābhaprakarṣaṃ dṛṣṭvā mahatī prītirbhavati yathātmano hitalābhe|(pṛ) kimimāni
trīṇi maitrī[rūpāṇi]ā (u) maitracittasyaiva trayaḥ prakārāḥ| kasmāt| avyāpādo maitrī|
na kaścidadviṣan duḥkhinaṃ sattvaṃ dṛṣṭvā dayate| yadā sarveṣu sattveṣu paramaṃ maitracittaṃ
kaścidduḥkhopadravasambhrāntaṃ putraṃ dṛṣṭveva samācaratitasmin samaye pravṛttaṃ maitracittaṃ
karuṇetyucyate| atha vā kaścit parasya duḥkhe karuṇāmutpādayannapi na parasyotkarṣe
pramuditacitto bhavati| kenedaṃ jñāyate| kaścitsapatnasya duḥkhaṃ dṛṣṭavaiva karuṇāyate|
kiṃ punarlabdhavijayaṃ putraṃ dṛṣṭvā[na] pramodyata iti| yogāvacaraḥ sarvasattvān samṛddhilābhino
dṛṣṭvā svābhedataḥ pramuditacitto bhavati| iyaṃ muditetyucyate| ato jñāyate maitrīcittaviśeṣaḥ
karuṇā muditā ceti|(pṛ) kasyopekṣayā upekṣā| (u) śatruṃ mitrañca paśyato maitracittaṃ
na samamasti| mitre'dhikam| udāsīne na tulyam| śatrau tu alpam| tathā karuṇā muditā'pi|
ato yogāvacaro mitre maitramupekṣya śatrau śātravamupekṣya cittasāmyaṃ cikīrṣati|
paścāt sarvasattveṣu samacitto bhavati| tathā karuṇā muditā'pi| ataḥ sūtra uktam-rāgapratighaprahāṇāyopekṣāṃ
bhāvaya iti| (pṛ) tathā cet na pṛthagastyupekṣācittam| cittasāmyamātramupekṣāṃ
bhavati| (u) pūrvamevoktaṃ mayā maitracittaviśeṣāḥ karuṇāmuditādaya iti| maitracittañcottamādhamamadhyadharmaistrividham|
trayāṇāmeṣāṃ samabhāva upekṣā| yathā vadanti uttamamaitracittena
trīṇi dhyānāni bhāvayatīti|(pṛ) kenopāyena tanmaitracittaṃ pratilabhate| (u)
uttaratna vakṣyante pratighasyādīnavāḥ| tānādīnavān prajñāya maitracittaṃ bhāvayati| maitracittasya
hitaguṇañca paśyati| yathoktaṃ sutre maitracetovihārī sukhaṃ svapiti| sukhaṃpratipadyate|
na pāpakaṃ svapnaṃ paśyati| devatā rakṣanti| manuṣyāṇāṃ priyo bhavati| [amanuṣyāṇāṃ
priyo bhavati|] nāsmai agnirvā viṣaṃ vā śastraṃ vā kramate| [uttaramapratividhyan brahmalokopago
bhavati] iti| imānyāniśaṃsāni śrutvā bhāvayati| yogāvacaro'nusmarati-ahaṃ vyāpādamutpādya
ahameva vipākamanubhavāmi nānya iti| ato vyāpādamakṛtvā maitracittaṃ bhāvayati|
kiñca yogāvacaro manasi karoti ahamalpakena pāpakena anyasya kṛtena bahūni pāpakāni tacchataguṇāni
tadabhinnānyanubhavāmi| ataḥ pāpakāni parivarjayediti| uktañca sūtre-pañca dveṣaprahāṇakāraṇāni
sadā'nusmartavyānīti| vyāpādaśca yogāvacarasya nālaṃ bhavati| aṣṭa kuśalāniṃśasāni
pūrvamanusmaret| pāpakāni varjayato vyāpādaḥ śāmyati| puruṣasya pūrvādhvani mātā
vā syāt, garbhiṇī prasavitrī ca madarthaḥ duḥkhaṃ vyavasyamānā syāt| atha vā syāt mama
pitā bhrātā bhāryā putro vā| kathaṃ dveṣṭavyam| iti| anusmareccāgāminyadhvani mama pitā mātā
bhrātā vā bhavet iti| arhan pratyekabuddho buddho vā bhavediti [anusmaraṇaṃ] kuryāt| kathaṃ
dveṣṭavyam| durjanān dṛṣṭvā pāpakamācaran ubhayoradhvanorduḥkhaṃ vedayate| ato na dveṣṭavyam|
pūrvañca nibhṛtaṃ paśyet janasya svabhāvaḥ kuśalo'kuśala iti| yadi durjano mama [akuśala]
mādadhāti, kasmādahaṃ dviṣāmi| yathā'gninā dagdho nā[gniṃ]dviṣet| kleśopahataḥ piśācapīḍita
iva na svātantryabhāgbhavati| iti pūrvaṃ paśyan kimarthaṃ dviṣati| yena pratyayena
kṣāntiṃ bhāvayati| taṃ dharmamanusmaret| tadā vyāpādaḥ śāmyati, maitracittañca vardhate|
kṣāntiguṇo yogāvacaro'nuvicintayati-ahaṃ yadi paraṃ dviṣāmi| tadā pṛthagjanasya grāmīṇasya
tasya [mama] ca nāsti bhedaḥ| ataḥ kṣantavyamiti| yathāha bhagavān gāthām-suvinīto yathā
hastī sahate śaramastrakamtathā cāhamapīhaiva titikṣe sarvapāpakam|| iti|api cāha gāthām-aślīlamapavādañca
vigarhāṃ pratighaṃ tathā|na kṣametādhamaḥ sattvaḥ śilavṛṣṭiṃ yathā khagaḥ||aślīlamapavādañca
vigarhīṃ pratighaṃ tathā|kṣameta hi māhasattvaḥ puṣpavṛṣṭiṃ yathā gajaḥ||
iti|ataḥ kṣantavyam| tadakuśalaṃ guṇaḥ pariṇamate| akuśalebhyo guṇasaṃsiddheḥ| yogāvacara
ime sattvā mūḍhā avijñā bālasamānā na vidveṣyā iti prajānāti| ityanenopāyena maitracittaṃ
bhāvayati|(pṛ) kathaṃ karuṇāṃ bhāvayati| (u) yogāvacaro'lpasukhino duḥkhabahulān dṛṣṭvā
karuṇāyate| kathamahaṃ duḥkhini sattve punarduḥkhamāadhyām iti| atyantasukhāsaktān dṛṣṭvā
ca cintayati-kathamahaṃ parapraṇihitaṃ hāpayeyamiti| ataḥ karuṇāyate| duḥkhinaṃ sattvaṃ
dṛṣṭvā dṛṣṭadharme duḥkhitvāt duḥkhī bhavati| sukhinaṃ sattvaṃ dṛṣṭvā anitya[sukha]tvāt
duḥkhī bhavati| ataḥ sarve sattvā duḥkhabhāgina ādāvante vā na vimuktilābhina ityanena pratyayena
karuṇāyate|(pṛ) kathaṃ muditāṃ bhāvayati| (u) yogāvacaraḥ parahiterṣyālutā pṛthagjanalakṣaṇamiti
dṛṣṭvā muditāṃ bhāvayati| cintayati caivam-sattvānāṃ sukhamutpādayeyamiti|
[yadi] paraḥ svayaṃ labhate| tadā sa māṃ satkaroti| ato muditāmutpādayet| taderṣyādṛṣṭirvṛthā
nāsti kimapi hitam| na paramupahanti| pratyutātmānameva hiṃsati| yathoktañca sūtre-īrṣyā
saṃyojanā iti| tatsaṃyojanaparijihīrṣayā muditāmutpādayati|(pṛ) kathamupekṣāṃ carati|
(u) viṣamacitte doṣaṃ dṛṣṭvā cittasāmyacikīrṣayā upekṣāṃ carati| yogāvacaro rāgapratighacitte
doṣadarśanādupekṣācaryāṃ bhāvayati|(pṛ) idamapramāṇacittaṃ kasyāṃ bhūmau vartate| (u)
triṣu dhātuṣu vartate| (pṛ) ābhidharmikāḥ kecidāhuḥ-tṛtīyadhyānādūrdhvaṃ nāsti saumanasyendriyam
iti| kathamidam| (u) nāhaṃ vadāmi muditacittaṃ saumanasyendriyasvabhāvamiti| kintu
parahite'kaluṣamuditacittatā muditetyucyate| catvārīmānyapramāṇāni prajñāsvabhāvāni|(pṛ) kathamārūpyadhātau
catvāryapramāṇāni bhavanti| rūpalakṣaṇena hi sattvo vikalpyate| tatra rūpaṇe
rūpalakṣaṇaṃ kathaṃ bhavet| (u) arūpasattvā api vikalpanīyāḥ| yathoktaṃsūtre-sarūpārūpyādiṣu
kuryāditi| kiñcoktaṃsūtre-śubhavipākapratilābhaparamāṃ maitracetovimuktiṃ bhāvayati|
ākāśānantyāyatanapratilābhaparamāṃ karuṇā[cetovimuktiṃ] bhāvayati| vijñānānantyāyatanapratilābhaparamāṃ
muditā[cetovimuktiṃ]bhāvayati| ākiñcanyāyatanapratilābhaparamāmupekṣā[cetovimuktiṃ]bhāvayati|
iti| ato jñāyate ārūpye'pi santyapramāṇānīti| (pṛ) ekaikasyāṃ bhūmāvekamapramāṇamasti|
kiṃ naivasaṃjñānāsaṃjñāyatane kimapi nāsti| (u) sarveṣvapyāyataneṣu sarvāṇi
santi| atyadhimaitrībhāvanayā paraṃ śubhāyatanamutpadyate| karmaṇāṃ sarūpavipākajanakatvāt|
yaḥ sattvānāṃ sukhākāṃkṣī sa sukhavipākaṃ labhate| tathā karuṇā'pi| kāyādhīnatayā bhūyasā
duḥkhānāṃ samudayaḥ| ākāśe ca rūpaṃ nāstītyato vijñānānantyāyatanacittasyālambane paramasukhavihāritvāt|
ākiñcanyāyatanaparamā upekṣeti| yogāvacaraḥ saṃjñāpariklāntatvādākiñcanyāyatanamupasampadya
viharati| naivasaṃjñānāsaṃjñāyatane'pi apramāṇamasti| atisūkṣmātvānnopalabhyata
iti nocyate| sarveṣvapyāyataneṣu sarvamasti iti bāhulyavaśāt ucyate| śubhe maitryāṃḥ
paramādhikyāt ityevamādi| dhyānasamādhiṣu catvāryapramāṇacittāni vipākavedanāpradhānāni
sattvālambanatvāt|(pṛ) ābhidharmikā āhuḥ-catvāryapramāṇāni kāmadhātukasattvamātrālambanā
nīti| tatkatham| (u) kasmānnānyasattvālambanāni tāni| vaktavyo'tra hetuḥ| bhagavānapramāṇasūtra
āha-iha bhikṣurmaitrasahagatena cetasā ekāṃ diśaṃ[sphuritvā viharati| tathā] dvitīyāṃ
tathā tṛtīyāṃ caturthī ityurdhvamadhastiryak[sarvadā sarvatratāyai] sarvāvantaṃ lokaṃ
[maitrasahagatena cetasā] sphuritvā viharati iti| rūpārūpyakadhātukasattvā anityā bhaṅgurā
durgati gāmina ityasti hetuḥ|(pṛ) ābhidharmikā āhuḥ-kāmadhātugato yogāvacara evāpramāṇānyupasampadya
viharatīti| kathamidam| (u) sarvāyatanajātāḥ sarva upasampadya viharanti| (pṛ)
yadi tanna jātā api upasampadya viharanti| tadā na puṇyaṃ kṣīyeta| tatra nityamutpadyeran|
(u) yathā tatra dhyānādīn kuśaladharmānusampadya viharanto'pi[tato]nivartante| tathā
maitrādīnapi (pṛ) yadyayaṃ nyāyaḥ| kasmānna kṣipraṃ nivartante| (u) astīdṛśaṃ karma satyapi
nivṛttihetau na nivartante| yathā kāma[dhātuka]devādayaḥ satyapi kuśalakarmaṇi durgatāvupapadyante|
tathedamapi||(pṛ) maitrasamādhivihāriṇaṃ kasmānna viṣaṃśastramagnirvā kramate|
(u) kuśalapuṇyaghanagabhīramakuśalāni nādhitiṣṭhanti devaiḥ surakṣitatvāt| (pṛ) sūtramāha-maitrasahagataṃ
smṛtisambodhyaṅgaṃ bhāvayati iti| sāsravānāsravayoḥ kathaṃ sahabhāvanā| (u)
maitrī [smṛti] sambodhyaṅgenānugatā bhavati| yathoktaṃ sūtre-yadi kaścidekāgracittena dharmaṃ
śṛṇoti| tadā pañcanīvaraṇāni prahāya saptasambodhyaṅgāni bhāvayati| dharmāśravaṇe'pi
sambodhyaṅgāni bhāvayati| iti| kiñcoktaṃ sūtre-bhāvayatha bhikṣavo maitracittam, pratijānāmi
anāgāmiphalaṃ prāpsyatheti| maitracittaṃ yadyapi na saṃyojanaṃ hāpayati| [tathāpi]pūrvameva
maitracittena puṇyaguṇajñānahitasañcayādāryamārgaprajñāṃ labdhvā saṃyojanāni prajahāti|
ata ucyate maitrī bhāvanayā anāgāmiphalaṃ labhata iti| maitrī bhāvanayā sambodhyaṅgamapyevam|(pṛ)
arhan prahīṇasattvasaṃjñaḥ| kathamapramāṇāni bhāvayati| (u) arhan maitracittamupasampadya
viharannapi namaitrakarmasiddhiṃ sañcinoti| upapattivedanā'bhāvāt| (pṛ) buddhānāṃ
bhagavatāṃ mahākaruṇā katham| (u) buddhānāṃ bhagavatāṃ naiva mīmāṃsājñānamasti| dharmāṇāmatyantaśūnyatāṃ
prajānanto'pi pṛthagjaneṣu gabhīraṃ mahākaruṇāmācaranti|(pṛ) karuṇāyā
mahākaruṇāyāśca ko bhedaḥ| (u) kṛpācittamātraṃ karuṇā| kriyāṃ sādhayatīti mahākaruṇā| kasmāt|
bodhisattvaḥ sattvānāṃ duḥkhaṃ dṛṣṭvā tatkṣayāya vīryamārabhate| apramāṇakalpeṣu bhāvanāsādhyatvānmahākaruṇetyucyate|
ājñendriyeṇa sattvānāṃ duḥkhaṃ dṛṣṭvā [tat] apaneṣyāmīti niyamena
cittoddhāpanaṃ mahākaruṇā| upakārabahuleti mahākaruṇā| apratihateti mahākaruṇā| kutaḥ|
karuṇācittaṃ hi parasya pāpakaṃ smṛtvā pratighātamutpādayet| mahākaruṇā tu nānāvidhaparamapāpakeṣvapi
apratihatagatirbhavati| karuṇācittaṃ kadācit ghanaṃ, kadācit tanīyaḥ, na
samaṃ bhavati| sarvatra sameti mahākaruṇā| ātmano hitaṃ tyaktvā parasya hitamātramākāṃkṣata
iti mahākaruṇā| karuṇā tu naivamityayaṃ bhedaḥ| buddhe maitryādi mahadityucyate| karuṇā
tu [kadācit] duḥkhākāṃkṣiṇīti kevaletyucyate||caturapramāṇasamādhivarga ekonaṣaṣṭuttaraśatatamaḥ|160
pañcāṅgāryasamādhivargaḥuktaṃ hi sūtre-pañcāṅga[bhūtā] āryasamādhayaḥ yaduta prītiḥ
sukhaṃ cittaviśuddhiḥ prakāśalakṣaṇaṃ bhāvanālakṣaṇamiti| prītiḥ prathamadvitīyadhyānayoḥ|
prītilakṣaṇaṃ samamiti ekāṅgamucyate| tṛtīyadhyāne prītivirahāt sukhaṃ pṛthagekamaṅgamucyate|
caturthadhyāne cittaviśuddhistṛtīyamaṅgamucyate| imāni trīṇyaṅgānyāśrityotpadyate
prakāśabhāvanālakṣaṇam| prakāśalakṣaṇaṃ bhāvanālakṣaṇasya hetuṃ kṛtvā pañcaskandhān paribhedayati|
pañcaskandhānāṃ śūnyatābhāvanaṃ bhāvanālakṣaṇamityucyate| nirvāṇagāmitvādāryam|(pṛ)
sūtra uktam-pañca āryasamādhijñānāni| katamāni imāni| (u) bhagavān svayamāha-yogī cintayati
mamāyaṃ samādhirāryo nirāmiṣa iti prathamajñānamutpadyate| samādhirayamakāpuruṣasevita
iti dvitīyajñānamutpadyate| samādhirayaṃ śāntaḥ praṇītaḥ prītipraśrabdhilabdha iti tṛtīyajñānamutpadyate|
ayaṃ samādhiḥ pratyutpannasukha āyatyāñca sukhavipāka iti caturthajñānamutpadyate|
sa khalu punarahamimaṃ samādhiṃ smṛta eva samāpadye smṛta eva vyuttiṣṭhāmīti
pañcamaṃ jñānamutpadyate| iti| anena samādhāvapi jñānamastīti bhagavān prakāśayati| cittadhāraṇā
paraṃ nāsti| samādhiṃ bhāvayato yadi kleśā bhavanti| [tadā tān] tatrotpannaṃ jñānamapanayati|
samādhiṃ kṛtvā āryaṃ nirāmiṣaṃ chandayāmītīdaṃ prathamajñānamucyate| āryo nirāmiṣo
yadutākāpuruṣasevita ityayaṃ paṇḍitapragītaḥ| akāpuruṣā yadāryajanāḥ| jñānalābhitvātkāpuruṣā
na bhavanti| [yat] jñānaṃ prajñaptiṃ bhinatti| idaṃ dvitīyajñānamityucyate| rāgādikleśānāmalpīyasāṃ
nirodhāt śāntam| śāntatvāt praṇītam| kleśādīnāṃ visaṃyogāllabdhaṃ visaṃyogalabdhamityucyate|
ayaṃ vītarāgamārgaḥ-idaṃ tṛtīyajñānaṃ bhavati| kleśaprahāṇasākṣātkārāt
kṣemaṃ śāntaṃ labhate| tāpavinirmuktaṃ sukhaṃ pratyutpannasukhamāyatīsukham, pratyutpannaṃ
sukhaṃ kleśavinirmuktaṃ sukham| āyatyāṃ sukhaṃ yannirvāṇasukham| idaṃ caturthajñānaṃ bhavati|
yogī nityamanimittacitto viharati| ato nityaṃ smṛto vyuttiṣṭhati smṛtaḥ samādhimusampadyate|
idaṃ pañcamaṃ jñānaṃ bhavati| tasmādyadi pañcamajñānamidaṃ notpannaṃ, utpādayitavyam|
yadyutpannaṃ samādhiphalaṃ labdhameva||pañcāṅgāryasamādhivargaḥ ṣaṣṭyuttaraśatatamaḥ|161
ṣaṭsamādhivargaḥ(pṛ) uktaṃ sūtre-samādhayaḥ ṣaṭ aṣṭyekalakṣaṇabhāvanā ekalakṣaṇatvāya
saṃvartate| astyekalakṣaṇabhāvanā nānālakṣaṇatvāya saṃvartate| astyekalakṣaṇabhāvanā ekalakṣaṇanānālakṣaṇatvāya
saṃvartate| evaṃ nānālakṣaṇabhāvanā'pi| katamānīmāni| (u) ekalakṣaṇamitīdaṃ
dhyānasamādhiḥ syāt| dhyānasamādherekālambana ekāgratāviharaṇāt| nānālakṣaṇamitīdaṃ
jñānadarśanaṃ bhavet| dharmāṇāṃ nānāsvabhāvasya [pari] jñānāt| pañcaskandhādidharmāṇāmupāyatvāt|
(pṛ) kathamekalakṣaṇā bhāvanā ekalakṣaṇatvāya saṃvartata iti| (u) yat kaścit samādhimupādāya
punaḥ samādhimutpādayati| ekalakṣaṇā nānālakṣatvāya saṃvartata iti yadi kaścit
samādhimupādāya jñānadarśanamutpādayati| ekalakṣaṇā bhāvanā ekalakṣaṇanānālakṣaṇatvāya saṃvartata
iti yadi kaścit samādhimupādāya dhyānasamādhiṃ pañcaskandhopāya ñcotpādayati| evaṃ
nānālakṣaṇabhāvanā'pi|(pṛ) kecidārmidharmikā āhuḥ-ekalakṣaṇā bhāvanā ekalakṣaṇatvāya saṃvartata
iti yadi kaścit caturthadhyānamupādāya arhatphalaṃ sākṣātkaroti tat| ekalakṣaṇā bhāvanā
nānālakṣaṇāya saṃvartata iti yat kaścit caturthadhyānamupādāya pañcābhijñāḥ sākṣātkaroti
tat| ekalakṣaṇā bhāvanā ekalakṣaṇanānālakṣaṇāya saṃvartata iti yat kaścit caturthaṃ dhyānamupādāyārhatphalaṃ
pañcābhijñāśca sākṣātkaroti tat| nānālakṣaṇā bhāvanā nānālakṣaṇāya
saṃvartata iti yat kaścit pañcāṅgabhūtasamādhīnupādāyārhatphalaṃ pañcābhijñāśca sākṣātkaroti|
tathā anyau dvāvapi| kathamidam| (u) [atra] heturvaktavyaḥ| kasmāt caturthadhyānamarhatphalañcaikalakṣaṇam|
pañcāṅga[bhūta] samādhiḥ pañcābhijñāśca nānālakṣaṇā iti| pañcāṅgāni
nāśrīyante| pañcāṅgasamādhiścaturṇāṃ dhyānānāṃ prakāśalakṣaṇo bhāvanālakṣaṇaḥ| kathaṃ tānyāśritya
arhatphalaṃ labhate| kasmāt| avaśyaṃ dhyānamekamāśritya arhatphalaṃ labhate| kiñca
prakāśalakṣaṇamāśrityāpi arhatphalaṃ labheta| tasmānnāsti [hetuḥ]|kecidāhuḥ-ṣaḍvidhāḥ samādhisamāpattayaḥ
ānulomikasamāpattiḥ, prātilomikasamāpattiḥ ānulomikaprātilomikasamāpattiḥ
ānulomikavyutkrāntiḥ prātilomikavyutkrāntiḥ ānulomikaprātilomikavyutkrāntiriti| kathamidam|
(u) kecidābhidharmikā āhuḥ yogī nirodhasamāpattāvatāramicchatītyato dhyāneṣu samāpatti
(= praveśa) vyutthāne kramike| tasmānna syāt yadi vānulomyena yadi vā prātilomyena yadi vā'nulomyaprātilomyena
vyutkramādiḥ| pañcasamāpattivyutthānaiḥ kiṃ hitaṃ labhate| yogī nirodhasamāpattiṃ
prāpayituravaśyaṃ kramaśo'vataret kramaśaśca vyuttiṣṭhet| yadyuttamabhūmibhāk
kasmātpunaradho bhūmimavatarati| adhobhūmiḥ kaṇṭakabhūtā| yathā na kaścitpunarbālakrīḍāyāmabhiramate|
yathā ca vidagdho jano na punarabhiramate mūḍhe| tathedamapi syāt|yaduktaṃ vyutkrāmatīti|
idamayuktam| sūtre kevalamuktaṃ kramikā dhyānasamādhīnāṃ samāpattaya iti| yadi
yogī vyutkrāmati ātṛtīyam| kasmānna vyutkrāmati ācaturthapañcamam| balānubhāvasadṛśamidamiti
yadi matam| yathā kaścit śreṇimāruhya ekaṃ sopānaṃ vyutkramet na dvau| dṛṣṭānto'yamapi
naikāntikaḥ| mahābaliṣṭhaḥ kaścit catvāri sopānānyapi vyutkramet| śataṃ pakramān prakramamāṇo'pi
kaścidasti| ato na yujyate| sūtre yadyapyuktaṃ bhagavatā nirvāṇaṃ samāpadyamāno'nulomapratilomaṃ
vyutkramya dhyānasamādhīn samāpadyata iti| sūtramidaṃ samyagarthaviruddham|
na średdheyam| satyapi vacane'smin nāyamartho yuktaḥ| kasmāt| yadi yogino nirodhasamāpattāvatāraṃ
vadati tadā''nulomyena samāpattiḥ syāt naikakṣaṇe pañcadhā| yogī yadi sākṣānnirodhasamāpattyavatāramicchati
tadā naikakṣaṇe syāt| yadi dhyānasamādhiṣu svacittaṃ bubhukṣati,
vaśitvāparihāṇitvāt anulomapratilomaṃ vyuttiṣṭhati samāpadyate vyutkrāmati ca| yathā kaścidaśvamārūḍho
yadi pratibalaruddhaḥ, tadā nāvaśyaṃ pratinivartate| yadi damanaṃ niṣevitumicchati|
tadā rahasi [karoti]|yaduktam-adhobhūmiḥ kaṇṭaka[bhūtā]| na[tatra] samāpadyeteti|
adhobhūmera jayāt punaḥ samāpadyate| yogigocaramārgatvāt| yaduktaṃ yathā na kaścit bālakrīḍāyāmabhiramata
iti| [tatra] nidānaṃ kadācidbālakrīḍātmakaṃ bhavati| yathā kaścidvṛddho
naṭaḥ sarvadā nṛtyati na tṛpto bhavati| śikṣaṇārthatvāt| evamāryaḥ anulomapratilomaṃ dhyāneṣu
vyuttiṣṭhati samāpadyate vyutkrāmati ca devamanuṣyāṇāṃ pradarśanakāmitvāt maharṣīṇāṃ
samādhiṣu vaśitābalācca| bhagavān parinirvāṇagamanakāle paramapraṇītadhyānasamādhibhirvāsitaśarīratvāt
svatantraṃ samāpadyata vyudatiṣṭhat anulomaṃ pratilomaṃ vyudakrāmīt| anupadhiśeṣanirvāṇagataṃ
bhagavantaṃ paśyan sarvebhyo'kuśalasaṃskārebhyo nirvidyeta| ato bhagavānasmin
dharme'dbhutaṃ premāviścakāra|idaṃ sūtraṃ samyagarthaviruddhamiti yat bhavānavocat| tadidamayuktam|
yat bhavatoktaṃ kasmānna vyutkrāmati yāvaccaturthamiti| [tat] bodhisattvapiṭaka
uktaṃ vyuktrāntilakṣaṇam-prathamadhyānāt vyutkramya nirodhasamāpattiṃ samāpadyate| nirodhasamāpattervyutkramya
yāvadvikṣiptacittamavatarati iti| cittabala mahimnā evaṃ śankoti||ṣaṭsamādhivarga
ekaṣaṣṭayuttaraśatatamaḥ|162 saptasamādhivargaḥśāstramāha-sapta niśrayāḥ
prathamaṃ dhyānaṃ niśrityāsravakṣayaṃ labhate| yavadākiñcanyāyatanaṃ niśrityāsravakṣayaṃ
labhata iti| niśrayo nāma yat saptadhyānānyupādāyāryajñānaṃ pratilabhate| yathoktam-samāhitasya
yathābhūtajñānamutpadyata iti| pratilabdhadhyānasamādhimātraṃ kañcana sampannaṃ vadati|
ato bhagavānāha-nāyaṃ sampanna iti| samādhimimaṃ niśritya āsravāṇāṃ kṣayākhyaṃ viśiṣṭaṃ
dharmaṃ prārthayīta| ata ucyate niśraya iti|(pṛ) kathamimān dhyānasamādhīn niśrityāsravāṇāṃ
kṣayaṃ labhate| (u) bhagavānāha-yogī yenākāreṇa yenālambanena prathamaṃ dhyānaṃ samāpadyate
sa yogī tadākāraṃ tadālambanaṃ na punaḥ smarati| kintu paśyati prathamadhyāne yadrūpāṇi
yadi vā vedanāsaṃjñāsaṃskāravijñānāni rogato gaṇḍataḥ śalyato'ghato'nityato duḥkhataḥ
śūnyato'nātmataḥ| evaṃ paśyataścittamāsravebhyo vimokṣāya nirvidyate| yāvadākiñcanyāyatanamapyevam|
parantu trīṇyākāśānantyāyatanā[dī]ni ārūpyadarśanīyāni| yogī kāmadhātumohitaḥ prathamaṃ
dhyānaṃ nirvāṇamiti paśyati| tattu paścāllabhate| ato bhagavānāha-mā manyadhvaṃ nirvāṇasukhalakṣaṇamiti|
kintu paśyata prathamadhyāne pañcaskandhānāmaṣṭādīnavān iti| tathā
niśrayāntareṣvapi|(pṛ) kāmadhātuḥ kasmānna niśraya ityucyate| (u) uktaṃ hi susīmasūtre- atikramya
sapta niśrayān asti āryamārgapratilambhanam iti| ato jñāyate kāmadhāturapyastīti|(pṛ)
kecidāhuḥ-prathamadhyānasāmantakamaprāptabhūmiṃ niśritya [api] arhatphalaṃ labhata iti|
kathamidam| (u) maivam| yadyaprāptā bhūmirniśrayo bhavati| tadā'sti doṣaḥ| yadyaprāptāṃ
bhūmiṃ labdhuṃ śaknoti| kasmānna prathamaṃ dhyānaṃ samāpadyate| ato na yuktamidam| (pṛ) naivasaṃjñānāsaṃjñāyatanaṃ
kasmānna niśraya ityucyate| (u) na tatrāsti saṃjñānam| samādhau bhūyasā
prajñā'lpīyasī| ato nocyate [sa] niśrayo bhavatīti| saptasaṃjñāsamādhayastu sapta niśrayā
bhavanti| kasmādāha bhagavān saptaniśrayāḥ sapta saṃjñāsamādhaya iti| (u) tīrthikā
atattvajñatvāt saṃjñāmātramāśrayante| sarve niśryāḥ saṃjñākaluṣitā na vimokṣāya bhavanti ityataḥ
saṃjñāsamādhirityākhyā| āryāstu saṃjñāṃ bhaṅktvā samādhimimaṃ niśritya āsravāṇāṃ kṣayamupādadate|
ato niśraya ityākhyā| yathoktaṃ yogī dharmānimān paśyati rogato gaṇḍata iti|
naivasaṃjñānāsaṃjñāyatanamapi saṃjñayā asaṃjñānānna saṃjñāsamādhirityucyate|saptasamādhivargo
dviṣaṣṭayuttaraśatatamaḥ|163 aṣṭavimokṣavargaḥśāstramāha-sūtra uktaṃ-aṣṭau vimokṣāḥ-adhyātmaṃ
rūpasaṃjñī bahirdhā rūpāṇi paśyati iti prathamo vimokṣaḥ| yogāvacaro'nena vimokṣeṇa
rūpāṇyabhibhāvayati| kenedaṃ jñāyate| dvitīyavimokṣe hyuktam-adhyātmamarūpasaṃjñī bahirdhā
rūpāṇi iti| adhyātmarūpaparibhedanādāha-ādhyātmamarūpasaṃjñīti| ato jñāyate yogāvacaraḥ
prathamavimokṣe krameṇa kāyarūpamabhibhavatīti| dvitīyavimokṣaṃ prāpya tatra rūpamabhibhūtameva|
bāhyarūpamātramasti| tṛtīyavimokṣe bāhyarūpamapyabhibhūtam| ato na paśyati adhyātmaṃ
bahirdhā rūpañca| idaṃ rūpaśūnyamityākhyāyate| yathoktaṃ pārāyaṇasūtre-rūpalakṣaṇavidhvaṃsī
sarvān kāmān jahāti ca|antarbahiśca no paśyan ahaṃ pṛcchāmi vastvidam|| iti|[ata ūrdhvaṃ]
caturṣu vimokṣeṣu cittaṃ vijñānaśūnyamityāha| yathoktaṃ ṣaḍdhātusūtre-yo bhikṣavaḥ
pañcasu dhātuṣu atyantanirviṇṇaḥ, [tasya] anyat jñānamātramasti iti| jñātavyaṃ caturṣu vimokṣeṣu
vijñānānyanubhavatīti| aṣṭamavimokṣe sarveṣāṃ kṣayaḥ| kasmāt rūpanirodhe cittanirodhe
saṃskṛtānāmātyantikanirodhaḥ| idamevārhatphalamityucyate| evaṃ krameṇa kṣayabhāk bhavati|
ime'ṣṭavimokṣāḥ|kaścidāha-prathamau dvau vimokṣāvaviśuddhau| tṛtīyastu viśuddha iti| nedaṃ
yujyate| kasmāt ayaṃ vimokṣa iti nāsti [yatkiñcit| yasya] aviśuddhabhāvanayā vimokṣaṃ
labhate| viśuddhabhāvanayāpi nāsti vimokṣaḥ| kevalaṃ śūnyabhāvanayā vimokṣaṃ labhate| tīrthikā
viśuddhāviśuddhabhāvanāṃ bhajantena vimokṣabhāgina ityākhyāyante|(pṛ) tīrthikā api rūpalakṣaṇaṃ
vināśa(ya)nti| kathamidam| (u) tīrthikā vimokṣādhimuktyā rūpalakṣaṇaṃ vināśayanti
na tu śūnyabhāvanayā| kasmāt| yathābhāvanādhimuktiprayogaṃ mṛtaparityaktaṃ kāyaṃ śmāśānikakṛmayo
bhakṣayanti ityādi paśyanti| (pṛ) tīrti(rthi)kā rūpavinirmuktamārūpyasamādhiṃ vindante|
[teṣāṃ] ārūpyavimokṣo bhavet| (u) tīrthikānāṃ satyapi ārūpyasamādhau [tatra] āsaṅgānna[sa]
vimokṣa ityucyate| āryāḥ punarārūpyasamādhimupādāya caturaḥ skandhān rogata ityādyaṣṭabhirākāraiḥpaśyanti|
ato vimokṣa ityucyate|(pṛ) bhavānavocat-nirodhasamāpattirarhatphalamiti|
idamayuktam| kasmāt| śaikṣā api aṣṭavimokṣabhāja ucyante| nirodhasamāpattirāsravakṣayātmiketi
bhavatoktam| tathā ca śaikṣā āsravakṣayabhājaḥ syuḥ| (u) sūtre sāmānyalakṣaṇena
nirodha uktaḥ| na tu vivicya ayaṃ cittanirodhaḥ ayaṃ kleśakṣaya iti| yathoktaṃ sūtre-nirodho
dvividhaḥ [kṣaya]nirodhaḥ anupūrvanirodha iti| dvividhaṃ nirvāṇaṃ dṛṣṭadharmanirvāṇam
ātyantikanirvāṇamiti| kiñcāha kṣemo dvividhaḥ-[avara]kṣemaḥ paramakṣema iti| kṣemalābho'pi
dvividhaḥ [avara]kṣemalābhaḥ paramakṣemalābha iti| ataḥ śaikṣajanānāṃ pratilabdho na pāramāthikanirodhaḥ|
kiñcoktaṃ sūtre nirodhasamāpattimupasampanno bhikṣuḥ kṛtakaraṇīya iti|
yadi nirodhasamāpattirnārhatphalam, tadā kṛtakaraṇīya iti nābhidadhyāt|(pṛ) kiṃ śaikṣā vastuto
nāṣṭavimokṣān labhante| (u) sūtra uktaṃ śaikṣo navānupūrvasamādhīn labhata iti| na tūktaṃ
kṣayanirodhaṃ pratilabhata iti| yogāvacaro yadi kṣayanirodhaṃ pratilabdhvā na dhyānasamādhīn
samāpadyate| ayaṃ prajñāvimukta ityucyate| yadi dhyānasamādhīn samāpadyate na kṣayanirodhaṃ
labhate| [tadā] kāyasākṣītyucyate| yadyubhayaṃ labhate| tadā ubhayato vimukta ityucyate|
kasmāt| kleśā eko bhāgaḥ| dhyānasamādhyāvaraṇadharmā aparo bhāgaḥ| ubhābhyāṃ bhāgābhyāṃ
vimukta ubhayato[bhāga] vimukta ityucyate| (pṛ) anupūrva[vihāre]ṣu nirodho vimokṣeṣu
nirodhaśca kiṃ nānā| (u) vyañjanamekam| arthastu nānā| anupūrveṣu nirodhaścittacaittānāṃ
nirodhaḥ| vimokṣeṣu nirodhaḥ kleśānāṃ nirodhaḥ| yathoktaṃ sūtre-saṃskārāṇāmanupūrvanirodhaḥ|
tathāhi-prathamadhyānaṃ samāpannasya vāk nirudhyate| dvitīyadhyānaṃ samāpannasya vitarkavicārā
niruddhā bhavanti| tṛtīyadhyānaṃ samāpannasya prītirnirudhyate| caturthadhyānaṃ samāpannasya
sukhaṃ nirudhyate| ākāśānantyāyatanaṃ samāpannasya rupasaṃjñā niruddhā bhavati|
vijñānānantyāyatanaṃ samāpannasya ākāśānantyāyatanasaṃjñā niruddhā bhavati| ākiñcanyāyatanaṃ
samāpannasya vijñānānantyāyatanasaṃjñā niruddhā bhavati| naivasaṃjñānāsaṃjñāyatanaṃ samāpannasya
ākiñca nyāyatanasaṃjñā niruddhā bhavati| nirodhasamāpattiṃ samāpannasya saṃjñā
ca vedanā ca niruddhā bhavati| iti| eṣu nirodheṣu nirodho viśiṣṭo yaduta yogāvacaro rāgadveṣamohebhyo
nirviṇṇo vimucyate|(pṛ) kathaṃ jñāyate anupūrveṣu cittacaittānāṃ nirodhaḥ vimokṣeṣu
kleśānāṃ nirodha iti| (u) nirodhastulyārtho'pi medavān syāt| anupūrveṣūcyate saṃjñāvedayitanirodha
iti| vimokṣeṣu avidyāvedanāsparśanirodha iti| kasmāt| prajñaptito hi vedanotpadyate|
prajñaptibhede vedanā nirudhyate| sūtreṣvastīdṛśo vibhāgaḥ| yadyāha-kaṇṭhato yogāvacaraḥ
kṣayanirodhalābhīti| tadā [sa] kṛtakaraṇīya iti| jñātavyaṃ nirvāṇaṃ sakṣātkurvataḥ
sarve kleśā nirudhyanta iti| na tvāha cittacaittā nirudhyanta iti| (pṛ) yadyaṣṭavimokṣāḥ
kleśanirodhadharmakāḥ| tadā sarve'rhantaḥ sarvadā labheran| (u) sarve labhante| na tu samāpadyante|
ye dhyānasamādhīn sākṣātkurvanti te samāpadyante| (pṛ) yogāvacarasya yadi na santi
dhyānasamādhayaḥ| kathaṃ sa kāyacittaśūnyatāṃ labhate kleśāṃśca kṣapayati| (u) ayaṃ samādhiyukto'pi
na sākṣātkaroti| asti punastaṭidupamasamādhiḥ| [imaṃ] samādhimupādāya kleśān
kṣapayati| yathoktaṃ sūtre-mama bhikṣavaścīvaramupāditsoḥ kleśo bhavati| cīvaramupādāya
punaḥ kleśo na bhavati| ityādi| kasmāt| taṭidupamasamādhicittaṃ vajropamaṃ tattvajñānaṃ kleśān
bhinatti| artho'yaṃ bhagavatā tṛtīyabala uktaḥ yaduta dhyānavimokṣasamādhisamāpattisaṃkleśavyavadānavibhāgayathābhūtajñānam|
tatra dhyānaṃ nāma catvāri dhyānāni| kecidāhuḥ-catvāri
dhyānāni catvāro'rūpasamādhayaḥ sarve dhyānamityucyante| vimokṣaḥ aṣṭavimokṣāḥ| samādhirekakṣaṇataṭidupamasamādhiḥ|
samāpattiḥ dhyānavimokṣasamādhiṣu vaśitābalalābhaḥ yathāha-śāriputraḥ-saptabodhyaṅgeṣu
samāpattiṃ vyutthānañca vaśīkaromi iti| ato jñāyate prajñāvimuktasyārhataḥ
santi dhyānasamādhayaḥ| kintu na[tatra] samāpadyate| abhyāsaprakarṣāt samāpattiṃ
vaśīkaroti|(pṛ) kasmādarhan na dhyānasamādhīnāṃ prakṛṣṭamabhyastā bhavati| (u) puruṣo'yaṃ
pratilabdhamārgaḥ kṛtakṛtyo bhavati| upekṣābhinavāt na samyagabhyasyati| yadyupekṣācittaṃ
nāsti tadāsamāpattiṃ samāpadyate iti nāsti dūṣaṇam| yathoktaṃ sūtre-yogāvacaraścatura
ṛddhipādān samyagabhyasan himavantaṃ parvatarājaṃ tathā dhamati yathā reṇuparyavasannaṃ bhavati|
kiṃ punarmaraṇamavidyām iti| ato jñāyate aṣṭavimokṣeṣūcyate āsravakṣayanirodhaḥ na
nirodhasamāpattiṃ samāpadyata iti| uktañca sūtre-asti vidyāsvabhāvaḥ asti śūnyasvabhāvaḥ,
astyākāśānantyāyanasvabhāvaḥ, asti vijñānānantyāyata(na)svabhāvaḥ astyākiñcanyāyatanasvabhāvaḥ
asti naivasaṃjñāsaṃjñāyatanasvabhāvaḥ asti nirodhasvabhāvaḥ| avidyāmupādāyāsti vidyāsvabhāvaḥ|
aśūnyamupādayāsti śūnyasvabhāvaḥ| rūpamupādāyāstyākāśānantyāyatanasvabhāvaḥ| akāśānantyāyatanasvabhāvamupādāyāsti
vijñānānantyāyatanasvabhāvaḥ| vijñānānantyāyatanasvabhāvamupādāyāstyākiñcanyāyatanasvabhāvaḥ|
ākiñcanyāyatanasvabhāvamupādāyāsti naivasaṃjñānāsaṃjñāyatanasvabhāvaḥ|
pañcaskandhānupādāyāsti nirodhasvabhāva iti| pañcaskandhān prajñaptilakṣaṇān
yo na paribhedayati tasyā'vidyā bhavati| yastān paribhedayati| tasya bhavati vidyāsvabhāvaḥ|
yathā bhagavān ekaṃ bhikṣumanuśāsti-śūnyeṣu sarvasaṃskāreṣu saṃskārān śūnyān bhāvayitvā
damaya svacittam iti| yathā kaścitpradīpamādāya śūnyāgāraṃ praviśya paśyati sarvaṃ
śūnyamiti| [tathā] yogāvacaro rūpamupādāyādhigacchati rūpamidaṃ niruddhamiti| ayaṃ śūnyasvabhāva
ityucyate| tīrthikā ākāśānantyāyanamupādāya pratilabhante rūpādviyujyante| yāvannaivasaṃjñānāsaṃjñāyatanamupādāya
ākiñcanyāyatanāt viyujyante|skandhānupādāyāsti nirodhasvabhāva
iti| yogāvacara[ścintayati]-yatkiñcanamanaskāraḥ yatkiñcanakṛtakaraṇam sarveṣāṃ nirodhaḥ
śreyāniti| ayaṃ skandhānupādāyāsti nirodhasvabhāva iti|(pṛ) ime svabhāvāḥ kaṃ samādhiṃ
niśritya pratilabhyante| (u) sūtra uktam-vidyāsvabhāvo yāvat naivasaṃjñānāsaṃjñāyatanasvabhāvaḥ
sarvaṃ khayaṃ samādhisamāpattiviharaṇātpratilabhate yaduta saṃskṛtamārgaviharaṇātpratilabhata
iti| kasmāt| ādyo rūpajñānālambano vidyāsvabhāvaḥ| dvitīyasvabhāvo'pi rūpopādāno
rupamupādāya tathā vivecayati yathā śūnyaṃ bhavati| evaṃ yāvannaivasaṃjñānāsaṃjñāyatanasvabhāvaḥ,
sarve saṃskṛtadharmāḥ śūnyā iti nirodhasamāpattyā nirodhaṃ pratilabhate| atra sarveṣāṃ
saṃskṛtadharmāṇāṃ kṣayanirodhāt| ato jñāyate atrokto nirodhaḥ kṣayanirodho nirvāṇamiti|(pṛ)
ime vimokṣāḥ kasyāṃ bhūmau bhavanti| (u) yogāvacaro rūpaparibhedecchayā kāmadhātupratilabdhaṃ
samādhiṃ vā rūpadhātupratilabdhaṃ vā samādhiṃ niśrayamāṇo rūpaṃ śūnyaṃ pratilabhate|
sarvabhūmigataṃ cittañca śūnyaṃ pratilabhate| (pṛ) eṣu vimokṣeṣu kati sāsravāḥ kati
anāsravāḥ| (u) śūnyasvabhāvatvāt sarve'nāsravāḥ||aṣṭavimokṣavargastriṣaṣṭyuttaraśatatamaḥ|164
aṣṭābhibhvāyatanavargaḥadhyātmaṃ rūpasaṃjñī [eko] bahirdhā rūpāṇi paśyati parīttāni suvarṇadurvarṇāni|
tānyabhibhūya jānāti paśyati| evaṃ saṃjñī ca bhavati| idaṃ prathamamabhibhvāyatanam|
adhyātmaṃ rūpasaṃjñī bahirdhā rūpāṇi paśyati adhimātrāṇi[suvarṇadurvarṇānīti
vistaro yāvat] idaṃ dvitīya[mabhibhvāyatana]m| adhyātmamarūpasaṃjñī bahirdhā rūpāṇi paśyati
parīttāni [suvarṇadurvarṇānīti yāvat] idaṃ tṛtīya[mabhibhvāyatana]m| adhyātmamarūpasaṃjñī
bahirdhī rūpāṇi paśyati adhimātrāṇi [suvarṇadurvarṇānīti yāvat] idaṃ [caturthamabhibhvāyatana]m|
adhyātmamarūpasaṃjñī bahirdhā rūpāṇi paśyati nīlāni nīlavarṇāni nīlanirbhāsāni tadyathā
umakāpuṣpaṃ[sampannaṃ] vārāṇaseyaṃ vā vastraṃ[nīlaṃ nīlavarṇaṃ nīlanidarśanaṃ nīlanirbhāsam|
tāni khalu rūpāṇyabhibhūya jānāti paśyati| evaṃsaṃjñī ca bhavatīdaṃ] pañcama[mabhibhvāyatana]m|
ṣaṣṭhaṃ pītāni paśyati| saptamaṃ-raktāni paśyati| aṣṭamaṃ-avadātāni paśyati|
yogāvacara evamapramāṇāni rūpāṇi paśyati| kasmāt| na kevalaṃ santīmāni nīlādīni catvāri
rūpāṇi| saṃkṣipyakathanādaṣṭābhibhvāyatanāni bhavanti| yogāvacaro yadā śūnyatayā rūpāṇi paribhedayati|
tadā abhibhvāyatanamityucyate|(pṛ) ka idaṃ pratilabhate| (u) ime bhagavataḥ
śrāvakā nānye| (pṛ) imānyaṣṭābhibhvāyatanāni kasyā bhūmau bhavanti| (u) kāmadhātau bhavanti|
(pṛ) kiṃ sāsravāṇi utānāsravāṇi| (u) pūrvaṃ sāsravāṇi santi śūnyatayā rūpāṇāṃ paribhede'nāsravāṇi
bhavanti| (pṛ) kasmādayaṃ dharmaḥ kevalamabhibhvāyatanamityucyate| (u) idaṃ yogāvacarāṇāmabhyāsaktamāyatam|
ato bhagavān śrāvakāṇāṃ kṛta āha-abhibhvāyatanamiti| tadālambanābhibhavapradarśanārtham||aṣṭābhibhvāyatanavarga
ścatuṣpaṣṭayuttaraśatatamaḥ|165 navānupūrva[vihāreṣu]prathamadhyānavargaḥnavānupūrvavihārāḥ-catvāri
dhyānāni catasra ārūpyasamāpattayaḥ
nirodhasamāpattiśca| prathamaṃ dhyānam-yathoktaṃ sūtre yogāvacaro vivicyaiva kāmai
rvivicyākuśalai dharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasampadya
viharatīti| (pṛ) prathamadhyānalakṣaṇamātraṃ vaktavyam| kasmātpunarucyate vivicyaiva
kāmairiti| (u) kecidapavadanti nāsti kāmavivikto loka iti| laukikānāṃ [sadā] pañcakāmeṣu
sthitatvāt| na hi kaściccakṣuṣā rūpaṃ na paśyati| śrotreṇa śabdaṃ na śṛṇoti, ghrāṇena gandhaṃ
na jighrati, rasanayā rasaṃ na rasayati, kāyena na sparśānanubhavatīti| ata ucyate vivicyaiva
kāmairiti| kāmo nāma kāmacittaṃ na rūpādiḥ| yathoktam-rūpādayaḥ padārthā na kāmā
iti| kathaṃ tajjānīmaḥ| vyavasāyī khalu rūpādiṣu sthitvaiva kāmaṃ prajahāti| yathoktaṃ sūtre-rūpādayastadbhāgā
na kāmā bhavanti iti| ato rāgacittaṃ kāma ityucyate| yasya rāgacittaṃ
bhavati sa kāmān paryeṣate| kāmaparyeṣaṇāpratyayaṃ rāgapratidhavadhavihiṃsā akuśalā dharmā
anuvartante| yathoktaṃ mahānidānasūtre-tṛṣṇāṃ pratītya paryeṣaṇā ityādi| ato jñāyate kāmarāgairviviktatvāt
vivicyaiva kāmairiti| kecidāhuḥ- rūpādibhiḥ pañcakāma[guṇai] rviviktaṃ
kāmairviviktamiti| vivicyākuśalai rdharmairiti pañcanīvaraṇairviviktam|prathamaṃ dhyānaṃ vikṣiptacittāsannatvātsavitarkam|
yogāvacarasyāpariniṣpannasamādhibalasya cittavikṣepasyodayātsavitarkam|
yathoktaṃ sūtre-savitarka savicāraṃ vihāraṃ viharāmīti| [ato] jñātavyaṃ bhagavānavocat-vikṣiptacittaṃ
vitarka iti| vitarko'yaṃ kramaśaścittasamādhānapravṛttau vicāro
bhavati| yadā samādhipariniṣpattyā cittaṃ na bhūyasā vikṣipati tadā vicāraḥ| vicāro'yaṃ yogāvacamanutartayan
dhyānāntarālaṃ prāpnoti| vitarkavicāraviviktasya prītilābhe vivekajā prītiricyate|
prītiriyaṃ prathamalabdhā kāyaṃ sukhayatīti sukhaṃ bhavati| vitarkavicāraviveka[jā]
prītirekālambanasthitā dhyānamityucyate| dhyānasyāsya vitarkavicāravyākulatvāt kāyāntaravipākaṃ
pratilabhate| asyottamamadhyamādhamavibhāgātsanti brahmakāyikā brahmapurohitā
mahābrahmāṇaḥ|(pṛ) yadi vitarkavicāraviveka [jā] prītiḥ prathamaṃ dhyānam| tadā na syāt pañcāṅgaṃ
prathamaṃ dhyānam| yadi vitarkavicāravivekaḥ, dvitīyadhyānasya ko bhedaḥ| uktañca
sūtre-prathamaṃ dhyānaṃ savitarkaṃ savicāram| anyat praśrabdhisukham anyā ca prītiriti| yadi
prītireva sukham, tadā saptasambodhyaṅgeṣu prasrabdhibodhyaṅgaṃ na pṛthaguktaṃ syāt| (u)
prathamaṃ dhyānaṃ na syātpañcāṅgamiti bhavadvacanamayuktam| na hyucyate pañcāṅgāni prathamadhyānasvabhāvā
iti| prathamadhyānasyāsannabhūmāvimau vitarkavicārau sta ityaṅgamityucyete|(pṛ)
yadyāsannabhūmiko dharmagaṇo'ṅgamiti| prathamaṃ dhyānamapi pañcakāma[guṇā]nāṃ pratyāsannamiti
[te] aṅgāni vaktavyāni syuḥ| (u) pañcakāma[guṇā]na pratyāsannā bhavanti| yogāvacaracittaṃ
hi [ta]dviviktameva| prathamadhyānānantarañca na kāmacittamudeti| pañcakāmaguṇāśca
na prathamadhyānasyāṅgāni vartante| aṅgaṃ nāma kāraṇam| bhāga eva kāraṇam| yathāryamārgāṅgāni
sañcitāni kāraṇānityādi| tathā vitarkavicārāvapi prathamadhyānasya kāraṇam| yat
yogāvacara ālambane samāhitaḥ, [tato] vyāvartane punassamādhinimittamupādāya tatrālambane
cittaṃ samādhāya maulikaṃ nimittaṃ manasi karoti| imau vitarkavicārau| ato jñāyate vitarkavicārau
prathamadhyānasya kāraṇamiti| dvitīyadhyāne cittasamādhānaṃ sthitameva| ato na tau
kāraṇam| dhyānadvayasamanantarañca na vitarkavicārau bhavataḥ|yadāha bhavān prathamaṃ dhyānaṃ
vitarkavicārasahagatamiti| tadayuktam| prathamadhyāna utpanne'tha vitarkavicārau bhavataḥ|
tayoḥ pratyāsannatvāt tatsahagatamityucyate| yathā śiṣyeṇa saha gacchatīti kiñcidviprarṣe'pi
sahetyucyate| amyā bhūmerjananahetukatayā vitarkavicārau staḥ| yathā bhūtapīḍitaḥ
puruṣo [bhūta] anudgrame'pi pīḍita ityucyate| puruṣasyāsya bhūtadūṣitasya punarudbhavapratyayo'stīti
[kṛtvā] pīḍita ityucyate| sukhavedanaiva prītiḥ| kintu vibhajyocyate| praśrabdhito'pi
sukhaṃ pṛthagucyate| yathoktaṃ sūtre-praśrabdhakāyaḥ sukhaṃ vedayata iti|(pṛ) tathā
cet kathaṃ prathamaṃ dhyānaṃ pañcāṅgamityucyate| (u) kālataḥ pañcocyante| yathā saptabodhyaṅgāni
kālābhisandhiṃ labdhvā caturdaśa bhavanti| tatrocyate asti kāyapraśrabdhiḥ asti cittapraśrabdhiriti|
na tu vastuto'sti kāyapraśrabdhiḥ| cittameva sukhitamiti [tat] kāyo'pi
vedayate| evaṃ prītirapi prathamataḥ kāyagatā prītisukhamityucyate| prītiḥ prathamalabdhalakṣaṇā
sukhaṃ bhavati| paścātparaṃ prītirityāyate| kālabhedāt| na hyasti pṛthak praśrabdhidharmaḥ|
prītau jātamātrāyāṃ kāyacitte aduṣṭhule sukumāre dānte ca bhavata ityataḥ praśrabdhirityucyate|
yathā rogiṇaścaturmahābhūtānāṃ nirodhaḥ, arogiṇaścaturmahābhūtānāmudayaḥ tadā
ayaṃ puruṣaḥ sukhīti nāma| evaṃ praśrabdhirapi| praśamane'pi praśrabdhirityuktam| yathoktaṃ
sūtre-saṃskārāṇāmanupūrvanirodhaḥ-tathāhi-prathamaṃ dhyānaṃ samāpannasya vāk niruddhā
bhavati| yāvannirodhasamāpattiṃ samāpannasya saṃjñā vedanā ca niruddhā bhavati| iti| ato
nāsti pṛthak praśrabdhidharmaḥ|yadi mataṃ prathamaṃ dhyānaṃ vitarkavicārasamprayuktamiti
tadapi na yuktam| kasmāt| uktaṃ hi sūtre-yadi yogāvacaraḥ prathamaṃ dhyānaṃ samāpadyate| tadā
vāk niruddhā bhavati iti vitarkavicārau ca vāco hetuḥ| kathaṃ vāco heturasti, vāk ca niruddhā
bhavati| yadi mataṃ vitarkavicārau yadyapi vartete| vyavahāramātraṃ niruddhaṃ bhavatīti|
tadā kasyacit kāmadhātukacittagatasya avyavahārakāle'pi [viatarkavicāra]rodho bhavet|(pṛ)
prathamadhyāne vitarkavicārau na staḥ| āryastṛṣṇīṃbhāvaḥ syāt| bhavāṃstu dvitīyadhyānamāryatūṣṇīṃbhāvamāha|
na prathamadhyānam| ato jñāyate prathamadhyāne vitarkavicārau syātām
iti| (u) vitarkavicārapratyāsannatvānnāha āryatūṣṇīṃbhāva iti| na tu vitarkavicārasamprayuktatvāt|
uktañca sūtre-prathamadhyānasya śabdaḥ kaṇṭaka iti| ato nāha tūṣṇībhāva iti|
(pṛ) prathamadhyānasya kasmāt śabdaḥ kaṇṭako bhavati| (u) prathamadhyāne samādhigataṃ cittaṃ
kusume salilavat peśalam| dvitīyadhyānādau samādhigataṃ cittaṃ sarjarasrasataruvat sudṛḍhan|
sparśādayo'pi prathamadhyānasya kaṇṭakāḥ| sparśasya prathamadhyānasyotthāpakatvāt| na
tathā dvitīyadhyānādeḥ| kasmāt| prathamadhyāne pañcavijñānānāmavyupaśabhāt| dvitīyadhyānādau
ca teṣāṃ vyupaśamāt||navānupūrva [vihāre]ṣu prathamadhyānavargaḥ pañcaṣaṣṭyuttaraśatatamaḥ|166
dvitīyadhyānavargaḥ[punaśca yogāvacaraḥ] vitarkavicārāṇāṃ vyupaśamāt adhyātmaṃ samprasādanaṃ
cetasa ekotibhāvamavitarkamavicāraṃ samādhijaṃ prītisukhaṃ dvitīyadhyānamupasampadya
viharati| (pṛ) yadi vitarkavicārāṇāṃ vyupaśamāt dvitīyadhyānam, tarhi prathamadhyānaṃ
savitarkaṃ savicārameṣṭavyam| yathā dvitīyadhyāne prītirastīti vyupaśāntaprīti tṛtīyadhyānamityucyate|
(u) yathā prathamadhyāne duḥkhendriye'satyapi dvitīyadhyāne duḥkhendriyavyupaśama
ucyate| tathedamapi| (pṛ) prathamadhyāne duḥkhendriye'satyapi [pañca] vijñānāni santi|
vijñānāni ca duḥkhendriyasyāśrayāḥ| ata ucyate prathamadhyāne duḥkhendriyasyāvyupaśamaḥ|
(u) prathamadhyāne santyapi vijñānāni na duḥkhendriyasyāśrayā bhavanti| (pṛ)pañcavijñānasvabhāvo
duḥkhendriyasyāśraya[tā]| svābhāvyātprathamaṃ dhyānaṃ saduḥkhamucyate| (u) tathā
ce ddaurmanasyendriyaṃ manovijñānasvabhāvajamiti sarvatra bhavet| (pṛ) adhunā kasmāducyate
prathamadhyāne duḥkhendriyavyupaśamaḥ| (u) prathamadhyānasamādhicittapratyāsannam| asamāhitacittaḥ
kāmadhātukapratīsaṃyuktāni vijñānānyutpādayati| tatra duḥkhendriyaṃ bhavati|
ato nocyate prathamadhyāne duḥkhe[ndriya]vyupaśamaḥ| (pṛ) tathā cet prathamadhyānamapi daurmanasyendriyapratyāsannam|
tat daurmanasyendriyamapi vaktavyaṃ yadi dvitīyatṛtīyadhyānayorniruddham|
(u) kāmāśrayaṃ daurmanasyendriyaṃ kāmaśrayaprītijananam| suviśuddhaprītilābhino'viśuddhaprītirnirudhyate|
ataḥ prathamadhyāne nāsti daurmanasyendriyam| asamādhiṃ niśritya
duḥkhendriyamutpadyate| prathamadhyānasya vikṣiptacittapratyāsannatvāt na[tasya] vyupaśama
ucyate| yathā tṛtīyadhyāne duḥkhaṃ nāsti| ucyate ca duḥkhasya sukhasya ca prahāṇāt caturthadhyānamupasampadya
viharatīti| tathedamapi|yogāvacaraḥ prathamadhyāne'paripūrṇasamādhiḥ
sadā vitarkavicārābhyāṃ vikṣipyata ityata ucyate dvitīdhyāne vitarkavicārāṇāṃ vyupaśama
iti| adhyātmaṃ samprasādanamiti| dvitīyadhyāne nibhṛtaścittasamādhānādvikṣepaḥ sadā nāvakāśaṃ
labhate| adhyātmamavikṣiptacittatvādadhyātmaṃ samprasādanamityākhyā| idaṃ dvitīyadhyānasya
rūpam| cetasa ekotibhāvamavitarkamavicāramiti| cetasa ekotibhāvaścetasa ekasmin mārge
viharaṇaṃ dhyānamityucyate| idamevādhyātmaṃ samprasādanam| etatsamādhilābhāt vitarkavicārau
na bhavataḥ| na yathā prathamadhyāne caittā vitarkavicārasthāḥ| uta ucyate avitarkamavicāramiti|samādhijaṃ
prītisukhamiti| prathamadhyāne vivekātprītiṃ labhate| atra tu samādhipariniṣpattyā
prītiṃ labhate| ata āha samādhijamiti| (pṛ) prathamadhyānagataprīteḥ dvitīyadhyānagataprīteśca
ko bhedaḥ| (u) prathamadhyāne daurmanasyavyupaśamāt prītiḥ| dvītīyadhyāne
duḥkhavyupaśamāt prītiḥ| prathamadhyāne prītiraviśuddhaprītivirodhitayā labhyate| yadyubhe
api prīti tṛṣṇāpratyaye| tathāpi prathamadhyāne sā'tipeśalā|(pṛ) etādṛśo'rthaḥ kiṃ sāsravaḥ
kimanāsravaḥ| (u) sarvaṃ sāsravam| ātmasaṃjñāyāṃ satyāmasti prītiḥ| yasyānāsravaṃ cittam|
tasya nāstyātma[saṃjñā]| ātmano'sattvānnāsti prītiḥ|(pṛ) asatyāsrave nāsti prītiritīdamapyayuktam|
bhagavān saptasambodhyaṅgeṣu prītisambodhyaṅgamāha| prītisambodhyaṅgantu anāsravam|
ato jñāuyate'styanāsravā prītiriti| uktañca sūtre-prītimanaskasya kāyaḥ praśrabhyati|
praśrabdhakāyaḥ sukhaṃ vedayate iti| yadi nāstyanāsravā prītiḥ| nāstyanāsravā praśrabdhiḥ
nāstanāsravaṃ sukhamityapi bhavet| paramakuśaladharmacāriṇaḥ pariṣadgaṇān paśyato bhagavataḥ
prītirbhavati| ato jñāyate'styanāsravā prītiriti| (u) saptabhiḥ sambodhyaṅgairanāsravāṃ
prītimadhigacchatīti tava[mata] midamayuktam| sambodhyaṅgaṃ dvividhaṃ sāsravamanāsravañceti|
yathoktaṃ sūtre-yasmin samaye yogāvacaro dharmaṃ śṛṇoti| asya pañca nīvaraṇāni tasmin
samaye na bhavanti, saptabodhyaṅgāni ca tasmin samaye bhāvanāparipūriṃ gacchanti| sambodhiśca
asaṃmbodhijñānasyākhyā| yadi sambodhāya bhavanti| aviśuddhādidharmāṇāmācaraṇaṃ sambodhyaṅgamucyeta|
bhavānāha-nāstyanāsravā prītirityapi syāditi| pūrvaṃ prītau samutpannāyāṃ
paścādanāsravaṃ yadyathābhūtadarśanaṃ pratilabhate| na ca sarvāḥ praśrabdhayaḥ prītiṃ pratītya
bhavanti| yathā dvitīyadhyāne prītirnāsti, asti ca praśrabdhiḥ| na vayaṃ brūmo jñānavinirmukto'sti
pṛthagvedanādharma iti| idamanāsravaṃ prathamataścittagataṃ sukhamityucyate|
ato'styanāsravaṃ sukham| na tu prītiṃ pratītya bhavati| kiñcoktaṃ sūtre-kāyacittayordauṣṭhalyāpanayanaṃ
praśrabdhiḥ| anāsrava[jñāna]pratilambhakāle kāyacittayordāntatvāt astyanāsravā
praśrabdhiḥ| bhagavān sadopekṣācitte viharatītyata āha-asti bhagavataḥ prītiriti| idaṃ
vastu prakāśayitavyam|yasya nāstyātmā| na tasyāsti prītiḥ| yadyarhato'sti prītiḥ| daurmanasyamapi
bhavet| vastutastu nāsti daurmanasyam| ato jñāyate nāsti prītiriti| (pṛ) yathā
dvitīyadhyāye'sti prītiḥ nāsti tu daurmanasyam| tathā arhato'pi prītirasti na daurmanasyam|
ko doṣaḥ| (u) sarveṣu dhyānasamādhiṣu asti daurmanasyaṃ yathā indriyārtheṣūcyate| daurmanasyaṃ
prītiśca yāvadbhavāgraṃ[bhavati]| sukhaduḥkhe ca yāvaccatvāri dhyānāni kāyamanugacchataḥ|
kiñca tṛtīyadhyānagataḥ prītervirāgādupekṣako viharatītyucyate| ato nāstyanāsravā
prītiriti| yadyasti, kathaṃ virāgāditi vacanaṃ bhavet| anāsrave citte ca prīti rna bhavet|
prītayaḥ sarvāḥ prajñaptisaṃjñāvikalpaṃ niśritya bhavanti|(pṛ) tathā cet prathamadvitīyadhyānayornāstyanāsravā
vedanā| uktaṃ hi sūtre-prathamadvitīyadhyānayoḥ kevalaṃ prītirasti na
caitasikaṃ sukhamiti| idānīṃ prītirapi nāsti| kimasti punaḥ| (u) iyaṃ prītiḥ prītervirāgādityādi
nānāsravaṃ dhyānamāha| kiñcitpunaḥ sūtramāha-anāsravaṃ dhyānam, yadyogāvacaro yadākāraṃ
yadālambanaṃ prathamadhyānamupasampadya viharati| na tadākāraṃ tadālambanaṃ smarati|
kintu paśyati prathamadhyānagatāni rūpavedanāsaṃjñāsaṃskāravijñānāni rogato gaṇḍato yāvadanātmataḥ|(pṛ)
rogato gaṇḍataḥ śalyato'ghata ityetāni catvāri lokacaritāni nānāsravāṇi| ata
idaṃ sūtraṃ pramāṇīkṛtya nānāsravaṃ sādhayituṃ śaknoṣi| (u) ime catvāra ākārā duḥkhasya
nāmāntarāṇi| ato'nāsravāṇi| (pṛ)śaikṣasyāpi kiṃ nāstyanāsravā prītiḥ| (u) mārgacittagatasya
nāsti prītiḥ| vyavahāragatasya tvasti| aśaikṣasya sarvadā nāsti| (pṛ) uktaṃ hi sūtre-prītisukhacittena
catvāri satyāni pratilabhata iti| kathamāha-nāstyanāsravā prītiriti| (u) anātmacittameva
sukham| yogāvacaraḥ pratilabdhānātmacitto viparyayaṃ vināśayati| paramārthajñānāttu
cittaṃ pramodyate| na pṛthagasti prītiḥ| kiñca tatsūtraṃ prakāśayati na prītyā paramārthajñānaṃ
pratilabhata iti| ata evamucyate||dvitīyadhyānavargaḥ ṣaṭṣaṣṭyuttaraśatatamaḥ|167
tṛtīyadhyānavargaḥprītyāśca virāgādupekṣako viharati smṛtaḥ samprajānan sukhañca kāyena
pratisaṃvedayate yadāryā ācakṣante upekṣakaḥ smṛtimān sukhavihārīti tṛtīyaṃ dhyānamupasampadya
viharati|(pṛ) kasmāt prītyāśca virāgāditi| (u) yogāvacaraḥ prītau paribhramediti
virāgaḥ| prītiśceyaṃ saṃjñāvikalpajā, cañcalā pravṛttilakṣaṇā| prathamata ārabhya duḥkhānuyāyinī|
hetunānena virāgaḥ| yogāvacaraḥ śāntaṃ tṛtīyadhyānaṃ labhamāno dvitīyadhyānaṃ prajahāti|
prītijaṃ sukhañca mandam| prītivirāgajaṃ sukhaṃ gabhīram| yathā kaścit putrabhāryādibhiḥ
sadā na prīto bhavati| prīteḥ saṃjñāvikalpajatvāt| sukhaṃ na saṃjñāvikalpajamiti sadā
bhavati| tathā yogāvacaro'pi prītiṃ prathamata āgatāṃ tu sukhaṃ manyate| paścāttu[tato]
nirvidyate|(pṛ) yadi kaściddharmapīḍitaḥ, sa tu śītaṃ sukhaṃ manyate| yogāvacaraḥ kena duḥkhena
pīḍitaḥ tṛtīyaṃ dhyānaṃ sukhaṃ manyate| (u) dvitīyadhyāne prītiścañcalasaṃjñoditā kaṇṭakāhativat,
yogāvacaro'nayā prītyā pīḍita iti aprītisamādhau sukhasaṃjñāṃ karoti| (pṛ)
dharmaduḥkhāstitvavaśāt śītaṃ sukhaṃ bhavati| yadi dharmavivikto bhavati| na tadā śītaṃ sukhaṃ
bhavati| yogāvacaraḥ prītiviviktaḥ kasmātpunastṛtīyadhyāne sukhasaṃjñāṃ karoti| (u) sukhajananaṃ
dvitīyadhyānaṃ kadācit duḥkhavartanātsambhavati| yathā dharmaduḥkhinaḥ śītaṃ sukhaṃ
bhavati| kadācit duḥkhavivekāt sambhavati| yathā vipriyavivekaḥ| yathā bhagavān kauśāmbibhikṣuvivikta
āha-ahaṃ sukhīti| tathedamapi calasaṃjñāviviktaḥ tṛtīyadhyāne sukhasaṃjñā
karoti| yathā pañcakāmaguṇavivekātprathamaṃ dhyānaṃ sukhaṃ bhavati|upekṣaka iti| prītervirāgāditi
śāntaṃ bhavati| yogāvacaraḥ pūrvaṃ prītisaṃsaktamanā bahudhā vikṣiptaḥ| idānīṃ tato
virāgāccittaṃ śāmyati| ata upekṣaka ityucyate| smṛtaḥ samprajānan iti| prītyādīnavādetadubhayaṃ
sadopanīyate| na tena prītirāgatā prabhinnā bhavati| kiñca smṛta iti prīterādīnavaṃ
smarati| samprajānān prītāvādīnavaṃ paśyati| sukhañca kāyena pratisaṃvedayata iti| prītiviraktasyopekṣakasyopekṣaiva
sukham| aniñjanānīṣatvāt| nedaṃ sukhaṃ saṃjñāvikalpajam| ataḥ
sukhañca kāyena pratisaṃvedayata iti nāma| yattadāryā ācakṣanta upekṣaka iti| ācakṣaṇaṃ
nāma laukikānanusṛtya sukhamiti kathanam| yathācakṣante naivasaṃjñānāsaṃjñāyatanamiti| anāsaktacittatvāt
upekṣaka iti| smṛtimān sukhavihārīti| puruṣo'yaṃ prajñāyopekṣate yat prītāvādīnavaṃ
dṛṣṭvā nirvidyata ityataḥ sūpekṣāṃ labhate| kalyāṇasmaraṇaṃ yat prītāvādīnavasmaraṇam|
tatrāpi vaktavyaṃ samprajānan iti| smṛtyā sāhacaryāt nocyate| sukhamiti paramasukham|
ata āryā ācakṣanta upekṣaka iti|(pṛ) tṛtīyadhyāne'sti sukhapratisaṃvedanam| kasmādāha-upekṣāsukhamiti|
(u) nāhamasmin śāstre vadāmi vedanāvyatiriktaṃ pṛthagasti upekṣāsukhamiti|
sukhaprītisaṃvedanamevopekṣāsukham| (pṛ) tathā cet caturthadhyāne sukhapratisaṃvedanaṃ vaktavyam|
upekṣāyāḥ sattvāt| (u) caturthadhyāne'pi sukhapratisaṃvedanamastīti vadāmi| kintu
tṛtīyadhyānasukhasya prahāṇādevamucyate| (pṛ) yadi sukhapratisaṃvedanasamanvitam| kasmāt|
prathamadvitīyadhyānayoḥ prītirityākhyā| tṛtīyadhyāne sukhamiti| (u) saṃjñāvikalpasya sattvāt
prītiḥ| tasyābhāvāt sukham| yogāvacarasya tṛtīyadhyāne samāhitacittavṛttitvena saṃjñāvikalpasyābhāvāt
sukhamityucyate| tṛtīyadhyānapravṛttyupaśamasya lābhācca sukhamityucyate|
yatā iñjanamīṣaṇacittamāryā duḥkhamiti vadanti| iñjanaṃ nāma vikalpasyābhidhānam| tadeva
sukham||tṛtīyadhyānavargaḥ saptaṣaṣṭyuttaraśatatamaḥ|168 caturthadhyānavargaḥsukhasya ca duḥkhasya
ca prahāṇātpūrvameva saumanasyadaurmanasyānāmastaṅgamādaduḥkhamasukhamupekṣāsmṛtipariśuddhaṃ
caturthaṃ dhyānamupasampadya viharati| (pṛ) yadi pūrvamevaduḥkhasya prahāṇam|
kasmādatrocyate| yadyavaśyaṃ vaktumiṣṭam, vaktavyaṃ pūrvameva prahāṇāditi| yathā pūrvameva
saumanasyadaurmanasyānāmastaṅgamāditi| (u) caturthadhyānamaniñjanam| tadāniñjanalakṣaṇasādhanāyocyate
nāsti caturthī vedaneti| kasmāt| iñjanaṃ nāma kampanārambhaḥ| yogāvacarasya sukhasukhābhidrutasya
cittamiñjate| citta iñjite rāgadveṣau bhavataḥ| sukhasya duḥkhasya ca
prahāṇāt cittaṃ neñjate|(pṛ) yadi caturthadhyānaṃ hitatamaṃ vedyate| kasmātsukhamiti nocyate|
(u) vedanāyā astaṅgamādaduḥkhamasukhamityucyate| yatredaṃ sukhamiti cittaṃ smarati prajānāti|
tat sukhamityucyate| tṛtīyadhyānakasukhaviviktasya caturthadhyānasya lābhānna sukhamiti
gaṇyate|upekṣāsmṛtipariśuddhamiti| atropekṣā pariśuddhā| anīṣaṇatvāt| triṣu dhyāneṣvasti
īṣaṇaṃ yadidaṃ sukhamiti| asmiṃśca dhyāne smṛtirapi pariśuddhā| kasmāt| tṛtīyadhyāne
sukhāsaṅgitvāt smṛtirvyākulā| caturthadhyānaṃ prāpya sukharāgasya prahāṇāt smṛtiḥ pariśuddhā|(pṛ)
kasmāccaturthadhyāne na samprajanyamuktam| (u) yadyuktaṃ smṛtipariśuddhamiti| samprajanyamuktameveti
veditavyam| anayordvayordharmayormitho'vyabhicārāt| kiñcāyaṃ dhyānasamādhimārgaḥ
na samprajanyamārgaḥ| samprajanyasya prajñā[rūpa]tvānnocyate| tṛtīyadhyānasya caramabhāge'pi
nocyate samprajanyam| upekṣakaḥ smṛtimān sukhavihārīti kevalamucyate| nocyate
upekṣakaḥ smṛtisamprajanyavān sukhavihārīti| smṛtiriyaṃ dhyānasamādhiṃ sādhayati| yadi kasyacit
samādhirasiddhā, [tasya] saṃjñāmādāya smṛtiḥ sādhayati| tena kevalamucyate| uttamaguṇamupekṣāṃ
prāptasya nādhamaguṇo manaskāro'pekṣyate| ataḥ samprajanyaṃ nocyate|(pṛ) aduḥkhāsukhā
vedanā avidyāṅgam| caturthadhyāne bhūyasā samprajanyaviruddham| ato nocyate samprajanyam|
(u) tathā cet aduḥkhāsukhā vedanā nānāsravā syāt| sukhavedanāyāḥ kāmāṅgatvāt| na
ca [sā-] nāsravā| (pṛ) tṛtīyadhyāne svabhūmidoṣavirodhāyocyate samprajanyam| parabhūmidoṣavirodhāya
cocyate smṛtiḥ| caturthadhyāne svabhūmirnaivaṃ duṣṭetyatyato nocyate samprajanyam|
(u) caturthadhyāne'pi asti kāmādidoṣaḥ| ato vaktavyaṃ samprajanyam| atra kāmadoṣo'tisūkṣmaḥ
duravabodhaḥ ato'vaśyaṃ vaktavyaṃ syāt| anyabhūmau vaktavyamapi nocyate| ato jñāyate
yathāsmatprativacanaṃ syāditi|(pṛ) kasmāccaturthadhyāna āśvāsapraśvāsanirodhaḥ| (u) praśvāsaḥ
kāyaṃ cittañcāśrayate| kenedaṃ jñāyate| yadā cittaṃ sūkṣmaṃ, tadā śvāso'pi sūkṣmaḥ| caturthadhyāne
cittamacalamityata āśvāsapraśvāsau niruddhau| yathā kaścit paramaklānto bhāraṃ
vahati| parvataṃ vā ārohati tadāśvāsaḥ sthūlo bhavati| śvasanakāle [punaḥ] sūkṣmaḥ| tathā
caturthadhyāne'pyevamacalasaṃjñayā cittamupaśāntamityata āśvāsapraśvāsau niruddhau| kecidvadanti
yoginaścaturthadhyānakacaturmahābhūtalābhitayā kāyagataromakūpāḥ saṃvṛtāḥ| ataḥ śvāso
niruddha iti| tadayuktam| kasmāt| annapānarasapravāhaḥ kāyamabhivyāpnoti| yadi romakūpāḥ
saṃvṛtāḥ, na samudācaret| vastutastu na sambhavati| ato jñāyate caturthadhyānacittabalameva
śvāsanirodhakamiti|(pṛ) caturthadhyāne nāsti sukhā vedanā| tatra kathamasti tṛṣṇānuśayaḥ|
uktaṃ hi sūtre-sukhavedanāyāṃ tṛṣṇānuśaya iti| (u) tatrāsti sūkṣmā sukhā vedanā| audārikasukhaprahāṇātparamucyate
aduḥkhamasukhamiti| yathā samīraṇaprakampitapradīpaḥ| yadi nigūḍhagṛhe
nikṣipyate| tadā na kampate| tatrāvaśyamasti khalu sūkṣmo vātaḥ| audārikavātābhāvāttu
na kampate| tathā caturthadhyāne'pyasti sūkṣmaṃ sukham| audārikasukhaduḥkhaprahāṇādaduḥkhamasukhamityākhyāyate||caturthadhyānavargo'ṣṭaṣaṣṭhyuttaraśatatamaḥ|169
ākāśānantyāyatanavargaḥsarvaśo
rūpasaṃjñānāṃ samatikramāt pratighasaṃjñānāmastaṅgamāt nānātvasaṃjñānāmamanaskārā
danantam ākāśam ityākāśānantyāyatanamupasampadya viharati| rūpasaṃjñā nāma rūparasagandhasparśasaṃjñāḥ|
yogāvacaraḥ kasmāt[tāḥ] samatikrāmati| yadeṣu rūpeṣu pratighaḥ antarāyaḥ|
nānātvasaṃjñā yat ghaṇṭābheryādayaḥ| etāḥ saṃjñā vividhakleśānāṃ vividhakarmaṇāṃ
vividhaduḥkhānāṃ hetavaḥ| ato hetoḥ samatikrāmati| sarvaśo rūpasaṃjñānāṃ samatikrāntasya pratighasaṃjñā
nirudhyate| pratighasaṃjñānirodhe nānātvasaṃjñā na bhavati| tatra saṃkṣepānnoktam
asya samatikramādasya nirodha iti|kecidāhuḥ- sarvaśo rūpasaṃjñeti cakṣurvijñānāśritā
saṃjñā iti| pratighasaṃjñeti śrotraghrāṇajihvākāyavijñānāśritā saṃjñā| nānātvasaṃjñeti manovijñānāśritā
saṃjñā| iti| idamayuktam| kasmāt| pratighasaṃjñā nirudhyata iti vadato rūpaṃ
saṅgrahītameva| kasmāt pṛthagucyate| rūpasaṃjñāṃ pratighasaṃjñāñca vinā nāsti pṛthaṅmanovijñānāśritaṃ
rūpam| ato na vaktavyaṃ pṛthaṅ nānātvasaṃjñeti| iti yathāpūrvaṃ vaktavyam|ākāśānantyāyatanamupasampadya
viharatīti| yogāvacaraḥ rūpasaṃjñābhibhavapariśrāntatvādākāśānantyāyatanaṃ
bhāvayati| antaścakṣurghrāṇagrīvādyākāśasaṃjñāṃ gṛhṇāti| bahiḥ kūpaguhādvārāntarvṛkṣavāṭikādyākāśasaṃjñāṃ
gṛhṇāti| kiñcāyaṃ kāyo maraṇavipannaḥ smaśānāgninā dagdhaḥ praṇaśyati|
ato jñāyate kāyo'yaṃ pūrvaṃ sākāśa iti|(pṛ) ayamākāśasamādhiḥ kimālambanena bhavati|
(u) ādita ākāśālambanaḥ svīyaskandhālambanaḥ parakīyaskandhālambanaśca siddho bhavati|
kasmāt| karuṇāśīrṣaka evaṃ cintayati-sattvā dayanīyā rūpasaṃjñāpīḍitā iti| (pṛ) samādhirayaṃ
kaṃ sattvamavalambate| (u) sarvasattvānavalambate| (pṛ) yogāvacaro'yaṃ rūpasaṃjñāviviktaḥ|
kathaṃ rūpasattvānavalambate| (u) ayaṃ rūpamavalambate| rūpe tu cittaṃ na suprabuddhaṃ
nābhiraktaṃ nābhyāsaktam| yathoktaṃ sūtre-āryaḥ pañcakāmaguṇān dṛṣṭvā saṃsmaran na tatrābhinandati
na prabodhayati nādhyavasāya tiṣṭhati| tato bhīto nivartate| yathā tāpāt carmacchedaḥ|
nirvāṇamanusmarataścittaṃ tatra suprabuddhaṃ bhavati iti| evamayamapi rūpamavalambamāno
na[tatrā] bhinandyādhyavasāya tiṣṭhati| yathā ca yogāvacaro rūpasaṃjñāvivikto'pi ākāśāntena
caturthadhyānamavalambate| yathā arūpasamādhiranāsravaṃ rūpamabalambate| na tatra
doṣo'sti| akleśāyatanatvāt| tathānyadapi syāt|(pṛ) ākāśaṃ rūpāyatanasvabhāvam| kathamidamālambya
rūpasaṃjñāḥ samatikrāmati| (u) samādhirayamasaṃskṛtākāśāvalambitvāt rūpāṇi samatikrāmati|
(pṛ) samādhirayaṃ nāsaṃskṛtamākāśamavalambate| kasmāt| asmin samādhyupāye cakṣurādimadhya[gata]
mākāśamuktam| ato jñāyate saṃskṛtamākāśamavalambata iti| na coktaṃ sūtre asaṃskṛtākāśasya
lakṣaṇam| saṃskṛtākāśalakṣaṇamatramuktaṃ yatra rūpaṃ nāsti tadākāśamiti| ato
nāsaṃskṛtamākāśam| (u) na rūpasvabhāvāmākāśamucyate| kasmāt| uktaṃ hi sūtre ākāśamarūpamadṛśyamapratighamiti|
(pṛ) asti punaḥ sūtravacanam-ālokaṃ pratītyākāśaṃ jānīma iti| na rūpaṃ
vihāyāstyanyo dharma ālokaṃ pratītya jñāpyaḥ| (u) rūpābhāva ākāśa ityucyate| rūpāṇyālokena
jñāpyāni| ata ālokaṃ pratītya rūpābhāvo jñāyate| natvākāśamasti|tamasyapi ākāśaṃ jñāyate|
andho hastenāpi ākāśaṃ jānāti| daṇḍenāpi ākāśamidamiti jānāti| ato jñāyate ākāśaṃ na rūpasvabhāvamiti|
na rūpamebhiḥ pratyayairjñāpyate| rūpamidañca sapratigham| ākāśamapratigham|
ānyādiḥ rūpāṇyatyantaṃ kṣapayati| natvākāśam| yadyākāśaṃ kṣīyate, kimātmakaṃ bhavet| (pṛ)
rūpasyotpādesatyākāśamastameti| yathā bhittāvudbhūtāyāṃ na punarākāśamasti| (u) tatra rūpamutpannam|
nānena rūpeṇa yatkiñcit kṣīyate| kasmāt| rūpābhāvo hyākāśam| nahyabhāvaḥ punarabhāvaḥ
kartuṃ śakyaḥ| ato na rūpākāśaṃ kṣapayati| bhavānāha-ākāśaṃ rūpamiti| na tatrāstikāraṇaṃ
yenedaṃ rūpaṃ bhavet| (pṛ) paśyāmaḥ khalu dvārādāvākāśam| pratyakṣadṛṣṭe na kāraṇāpekṣā|
(u) ākāśaṃ na pratyakṣadṛśyamiti pūrvameva dūṣitatvāt-yat tamasyapi jñāpyamityādi|(pṛ)
yadyākāśaṃ na rūpam| ko dharma idaṃ bhavati| (u) abhāvadharma ākāśam| yatra[rūpaṃ] nāstīti
vacanam tatrākāśaṃ bhavati| (pṛ) uktañca sūtre-ṣaḍ dhāturayaṃ puruṣakāya iti| kiñcāha-ākāśamadṛśyamarūpamapratighamiti|
yadyabhāvadharmaḥ, naiva vaktuṃ śakyate| na hi śaśaśṛṅgadṛśyamarūpamapratighamityucyate|
(u) yo vastusan dharmaḥ sa sarvaḥ pratiṣṭhito bhavati|
yathā nāma rūpāśritam, rūpañca nāmāśritam| ākāśantvanāśritamato'bhāvadharma iti jñāyate| yadbhabhavānāha-ākāśaṃ
dhāturiti| tadapi na yuktam| kasmāt| rūpe rūpaṃ pratihanyate rūpamasati
viruddharūpe vivardhate| anenārthenāha bhagavān-ṣaḍdhātuko'yaṃ puruṣakāya iti| [yat] bhavānāha-na
hi śaśaśṛṅga madṛśyamarūpamapratighamityucyata iti| tadapyayuktam| kasmāt| sarvathā
ākāśavaśāllabhyate| asti kṛtakamatītānāgatavastvādi| nedṛśamasti śaśaśṛṅgādau| (pṛ)
cittamapyevamarūpamamūrtamapratigham| nāstīti vaktavyam| (u) cittantu karma karoti yadālambanamupādatte|
ākāśamakarmakam| abhāvamātreṇa kṛtakāstitālābhādabhāvadharma iti jñāyate ato'yaṃ
samādhiradita ākāśamavalambate|(pṛ) samādhirayaṃ katamāṃ bhūmimavalambate| (u) sarvā
bhūmiḥ nirodhamārgañcāvalambate| (pṛ) kecidāhuḥ-arūpasamāpattayo nirodhālambanā api ayaṃ
anumānajñānabhāgīyaṃ nirodhamātramālambate| na dṛṣṭajñānabhāgīyaṃ nirodham| iti| tatkatham|
(u) sarvaṃ nirodhamavalambate| dṛṣṭadharmajñānena pratyutpannasvabhūmi[gata] nirodhamavalamyate|
anumānajñānenānyanirodhamavalambate| evaṃ mārgo'pi| sarvapratipakṣāvalambitvāt|(pṛ)
ārūpyadhātugatāḥ sattvā anyabhūmikacittamutpādayanti na vā| (u) anyabhūmikacittamanāsravacittañcotpādayanti|
(pṛ) tathā cet kathaṃ na cyutirbhavati| (u) karmavipāke vartamānattvānna
cyavate| yathā kāmadhātau rūpadhātau cābhijñābalādanyasmin rūpe anyasmin citte sthito'pi
na cyavate| tathā tatrāpi| (pṛ) ākāśānantyāyatanasamādherākāśāyatanasya kṛtsnāyatanasya
ca ko bhedaḥ| (u) ākāśānantyāyatanaṃ samāpitsorupāyamārgaḥ kṛtsnamityākhyāyate| samādhisamāpattiḥ
sampannā ākāśasamādhisamāpattiḥ ?| tatra samādherhetuphala[bhāvo] bhūmiḥ sarvā sāsravā
[vā]anāsravā| yadi samādhiḥ, samādhiṃ vinā yadi saṃkleśaḥ yadi vā vvavadānam sarvamākāśānantyāyatanamityākhyāyate
?||ākāśānantyāyatanavarga ekonasaptatyuttaraśatatamaḥ|170 ārūpyasamādhitritayavargaḥsarvaśa
ākāśānantyāyatanaṃ samatikramya [anantaṃ vijñānamiti] vijñānānantyāyatanamupasampadya
viharati| yogāvacaro rūpātparamanirviṇṇo rūpapratipakṣadharmamapyupekṣate|
yathā nadīṃ tīrtvā uḍupaṃ tyajati| yathā vā coraṃ niṣkāsya nivartayitumicchati|
tathā yogāvacaro'pi ākāśaṃ pratītya rūpaṃ paribhedayan [ākāśa]mapi parijihīrṣati|vijñānānantyāyatanamiti
yogāvacaro vijñānenānantamākāśamityavalambamānaḥ tadā anantaṃ vijñāna [mapi
ālambate]| ata ākāśamupekṣya vijñānamavalambate| yathā rūpapariśrānta ākāśamālambate|
tathā ākāśapariśrānta upaśamecchayā vijñānamātramālambate| pudgalo'yaṃ vijñānenākāśamālambata
ityato vijñānapradhāna ityucyate| ato vijñānamātramālambate|yogāvacaro vijñānenālambanamanuvartayan
kālamanuvartata ityato'nantamasti| tatpariśramanirviṇṇo vijñānaṃ paribhidya
tatparijihīrṣayā ākiñcanyāyatanamupasampadya viharati| [tadā] evaṃ cintayati vijñānamasti
tatra duḥkham| mama yadyasti anantaṃ vijñānam, tadā avaśyamante duḥkhena bhāvyam iti| ato
vijñānālambanacittaṃ pragṛhṇāti| cittasya [parama] sūkṣmatvāt ākiñcanyamityucyate|punarevaṃ
cintayati-akiñcanyamitīyaṃ saṃjñā| saṃjñā ca duḥkhopāyāyāsāya bhavati rogato gaṇḍataḥ|
yasya saṃjñā nāsti sa punarmūḍho bhavati| yadākiñcanyaṃ paśyāmi tadeva kiñcidbhavati| ataḥ
saṃjñābhyo na vimokṣalabdhaḥ| yogāvacaraḥ saṃjñāṃ vipadaṃ āsajñikaṃ sammohaṃ paśyati| iti
naivasaṃjñānāsaṃjñāyatanamupasampadya viharati| śāntaṃ praṇītañca yat naivasaṃjñānāsaṃjñāyatanamityucyate|
pṛthagjanāḥ sadotrastā asaṃjñāṃ sammohaṃ manyante| ato nātyantaṃ cittaṃ
niroddhumalaṃ bhavanti|kecidāhuḥ-asaṃjñisattvā api cittaṃ niroddhumalamiti| tadayuktam| kasmāt|
yadi rūpadhātau cittaṃ niroddhumalaṃ bhavanti kasmādārūpyadhātau nālam| (pṛ) rūpadhātuḥ
rūpavānityataścittaṃ nirodhayanti| ārūpyadhātau prāgeva rūpaṃ niruddham, idānīṃ punaścittaṃ
nirudhyate rūpacittayoryugapannirodhaṃ paśyata utrāsasammohaḥ syāt| (u) yat tatra vartamānaṃ
na [tat] nirodhakam| tadantarājāyamānantu nirodhakaṃ syāt| yathā nirodhasamāpattau|
(pṛ) cittanirodhasya phalamāsaṃjñikam| ato rūpacittanirodhe'tyantadoṣāya bhavati| (u) nirodhasamāpatterapi
sacittakatā phalam| tathedamapi| yadi phalamasamucchinnam, [tadā] phalastha
iti nāma| yathā nirmitagataṃ rūpam nirmitacitte punaḥ phalamutpādayati| ato nātyantaṃ
nirudhyate| ato rūpadhātau na cittanirodho vaktavyaḥ| yadyucyate| arūpadhātāvapi vaktavyaḥ
syāt|asaṃjñi samāpattau ca na cittaṃ nirudhyeta| kasmāt| yogāvacaro'vaśyaṃ cittanirvedāt
cittavirāgāt cittaṃ nirodhayati| yadi cittanirviṇṇa evārūpadhātau notpadyeta| kiṃ punaḥ
rūpadhātāvutpadyeta iti| pṛthagjanāścitte gabhīramātmasaṃjñāmutpādayanti| yathoktaṃ sūtre-dīrgharātraṃ
[hyetat bhikṣavaḥ] aśrutavataḥ] pṛthagjanasya adhyavasitaṃ mamāyitaṃ parāmṛṣṭam
etanmama eṣo'hamasmi eṣa ma ātmeti| ato na niśśeṣaṃ nirvidyate virajyate| kiñcoktaṃ sūtre-tīrthikāḥ
trayāṇāmupādānānāṃ samucchedaṃ nirodhamupadiśanti nātmavādopādānasya iti| ato
na cittaṃ niroddhumalam| yathā markaṭopamasūtram [aśrutavān] pṛthagjanaḥ kāyaṃ virajyeta
na cittam| varaṃ [bhikṣavaḥ aśrutavān] pṛthagjana imaṃ cāturmahābhautikaṃ kāya[mātmata] upagacchet
na tveva cittam| tatkasya hetoḥ| dṛśyate'yaṃ [bhikṣava ścāturmahābhautikaḥ] kāya
[ekamapi varṣaṃ] tiṣṭhan.....daśa varṣāṇi [tiṣṭhan] yāvacchatavarṣāṇyapi tiṣṭhan| yacca khalu
[etadbhikṣava] ucyate cittamityapi mana ityapi vijñānamityapi tat rātyāśca divasasya cātyayena
anyadevotpadyate anyannirudhyate| tadyathā [bhikṣavaḥ] markaṭa [araṇya upavane caran]
śākhāṃ gṛhṇāti| tāṃ muktvā anyāṃ gṛhṇāti| ekameva bhikṣavo yadidamucyate cittamityapi
mana ityapi vijñānamityapi| tat rātyāśca divasasya cātyāyena anyadevotpadyate anyannirudhyate|]
tatra śrutavān [bhikṣavaḥ] āryaśrāvakaḥ pratītya samutpādameva sādhukaṃ yoniśo manasikaroti|
ato'nityamityeva prajānāti iti| pratītyasamutpādasyājñātā vedanāviśeṣādijñānaṃ vikalpayati|
sarve tīrthikā avikalpapratyayajñānatvāt na cittaṃ nirodhayitumalam| pṛthagjanāśca
rūpavirāgiṇo['pi] cittāvirāgitvānnālaṃ vimoktum| ye yugapaccittaṃ niroddhumalam| te kasmānnālaṃ
vimoktum|kiñca pṛthagjanāḥ [citta] nirodhabhīrutayā nirvāṇe nālaṃ śāntaśivasaṃjñāmutpādayitum|
yathoktaṃ sūtre-naiṣo'hamasmi, naitanmameti pṛthagjanānāmutrāsapadam śāntaśivasaṃjñāṃ
notpādayati| kathaṃ cittaṃ niroddhumalaṃ bhavet| pṛthagjanānāñca dharmo [yat]
uttamāṃ bhūmiṃ pratītyāvarāṃ bhūmiṃ vijahāti| ato nāsti cittanirodhapratyayaḥ| kintu samādhibalena
sūkṣmasaṃjñāmabhimukhīkṛtya cittasya prabodhāt vadati nāsti saṃjñeti| audārikasaṃjñāmutpādayan
tadaiva [tataḥ] cyutaḥ patati| [sa cāsaṃjñītyucyate|] yathā alpajño'jña iti|
yathā vā alpadaśano'daśana iti| yathā vā sammūrchābhraṣṭacetanāḥ suṣuptāḥ krimayaḥ śītibhūtamakarāḥ|
yathā vā naivasaṃjñānasaṃjñāyatanamityucyate| tathā tatrāpi vastutaḥ saṃjñāyāṃ
satyāmapi saṃvṛtito'saṃjñītyucyate|ārūpyasamādhitrayavargaḥ saptatyuttaraśatatamaḥ|171 nirodhasamāpattivargaḥsarvaśonaivasaṃjñānāsaṃjñāyatanaṃ
samatikramya saṃjñāvedayitanirodhaṃ
kāyena spṛṣṭvā viharati| (pṛ) dhyāneṣu kasmānnocyate sarvaśaḥ samatikramyeti| arūpasamāpattiṣu
ca nokto'staṅgamaḥ| (u) uktaṃ khalvasmābhiḥ dhyānasamādhiṣu santi vitarkavicāraprītisukhādayo
dharmā iti ato nocyate sarvaśaḥ samatikramyeti| (pṛ) ākāśānantyāyatane rūpacittamastīti
pratipāditameva| ato'rūpeṣvapi na vaktavyaṃ sarvaśaḥ samatikramyeti (u) ākāśānantyāyatanasamāpattiṃ
samāpanno rūpacittādvimucyate, na vitarkavicārādibhyo dharmebhyaḥ| kecidāhuḥ-samatikramo
vyupaśamo'staṅgamaḥ sarvamekārthakam, vyañjanameva nānā iti| ārūpyasamāpattiṣu
ca cittaṃ susthiram| avarabhūmau cittaṃ vikṣepakampyam| ato nocyate sarvaśaḥ samatikramyeti|
(pṛ) yat sahaivoktaṃ asti kaṇṭako yaduta rūpasaṃjñā ityādi| tat kasmāducyate cittaṃ
susthiramiti| (u) yadyapi sahaivokta masti kaṇṭaka iti| tathāpi caturthadhyānamacalamityākhyāyate|
evamarūpasamāpattiṣu samāpattibalamahimnā susthiramityākhyā labhyate|(pṛ) śaikṣo
na nirodhasamāpattiṃ labheta| naivasaṃjñānāsaṃjñāyatanasya sarvaśo'natikramāt| (u) śaikṣo
naivasaṃjñānāsaṃjñāyatane sarvasaṃskārāṇāṃ vyupaśamaṃ paśyati| kintu na paśyati teṣāmanutpādam|
ata uktadoṣo labhyate| yat bhavatā pūrvamuktaṃ navānupūrvikeṣu cittacaittānāṃ nirodha
iti tat virudhyate| (u) nirodhasamāpattirdvividhā-kleśānāṃ kṣayarūpā kleśānāmakṣayarūpā
iti| kleśānāṃ kṣayarūpā vimokṣeṣu vartate kleśānāmakṣayarūpā anupūrvaṃ [vihāre]ṣu vartate|

kleśānāṃ nirodhānnirodhasamāpattiḥ,

cittacaittānāṃ nirodhānnirodhasamāpattiḥ| kleśānāṃ nirodho'ṣṭamavimokṣaḥ| tedevārhatphalam|
arhatphalañca sarvasaṃjñānāṃ punaranutpādako vyupaśama eva| atra saṃjñānāṃ vyupaśame'pi anyasaṃyojanānāṃ
sattvāt punaranutpādikā na bhavati|(pṛ) yadi yogavacaro navānupūrvavihāraiścittaṃ
nirodhayati| srotaāpannādayaḥ kathaṃ cittanirodhadharmaṃ sākṣātkurvanti| (u) anupūrvavihāreṣu
nirodho mahānirodhaḥ| yadi kaścit dhyānasamāpattīḥ sādhu bhāvayati, mārgacittabaladārḍhyādimaṃ
nirodhaṃ labhate| yadi nāsti tadbalam, tadā nirodhasamāpattirnedṛśaṃ mahābalaṃ
vindate| ato'nupūrvavihārā uktāḥ| anyatrāpyasti nirodhacittam| yathā caturthadhyāne cittacaittān
nirundhya āsaṃjñike praviśati| prathamadhyānādau kasmānna nirodhaḥ| anyatrāpi
ca nirodhacittārtho bhavet| yathoktaṃ sūtre srotaāpannādayo nirodhaṃ sākṣātkurvanti| niruddhacittameva
nirodha ityucyate na punaranyo'sti dharmo nirodha iti| ato jñāyate imā navabhūmīrvihāyāpyasti
cittanirodha iti|(pṛ) yadi nirodhasamāpattau sarvacittacaittān nirodhayati|
kasmātsaṃjñāvedayitanirodhamātramucyate| (u) sarvāṇi cittāni veditānītyucyante| veditañcedaṃ
dvividhaṃ-saṃjñāveditaṃ prajñāveditamiti| saṃjñāveditaṃ saṃskṛtālambanaṃ cittam| saṃjñākārāṇāṃ
prajñaptigatatvāt prajñaptiśca dvividhā-hetusaṃghātaprajñaptiḥ dharmaprajñaptiśceti|
ataḥ sarvasaṃskṛtālambanaṃ cittaṃ saṃjñā bhavati| prajñāveditaṃ asaṃskṛtālambanaṃ cittam|
ataḥ saṃjñāveditanirodha ityuktau sarvanirodha ukto bhavati|(pṛ) sarveṣu cittacaitteṣu
prādhānyāt saṃjñāveditaṃ kevalamucyate| kasmāt| kleśānāmasti bhāgadvayam-tṛṣṇābhāgo dṛṣṭibhāga
iti| veditādutpadyate tṛṣṇābhāgaḥ| saṃjñāto dṛṣṭibhāgaḥ| kāmadhātau rūpadhātau ca
veditaṃ pradhānam| arūpyadhātau tu saṃjñā pradhānā| ato dvividhamevoktam| vijñānasthitiṣu
ca saṃjñāveditamātramuktam| vijñānasthitīnāṃ cittādutthitatvādeva saṃskāra ityākhyā| saṃjñāveditanirodha
ityuktau ca sarvacittacaittānāṃ nirodha ukto bhavati| cittacaittānāṃ tato'vyabhicārāt|
(u) maivam| bhavānāha-prādhānyāt [saṃjñāveditaṃ] kevalamucyata iti| [tadā] cittamātraṃ
vaktavyam| kasmāt| uktaṃ hi tatra tatra (?) sūtre-cittaṃ khalvadhipattiḥ dvividhānāṃ
kleśānāmāśrayaḥ| cittasyaiva vikalpāt saṃjñāveditamityucyate| iti| ato vaktavyaṃ cittameva|
citte cokte sugamam| ato bhavaduktirna [saṃbhavati]|(pṛ) samāpattiriyaṃ kasmāducyate
kāyena spṛṣṭvā viharatīti| (u) aṣṭavimokṣāḥ sarve kāyena spṛṣṭvā viharantīti vaktavyāḥ| ayaṃ
nirodhadharmaḥ anabhilāpavedyatvāt kāyena sākṣātkarotītyāha| tadyathā apāṃ spraṣṭā tacchaityaṃ
prajānāti| na tu śrotā prajānāti| tathedamapi| acittadharmatvāt iyaṃ kāyena sākṣātkarotīti
syāt|(pṛ) yadbhavānāha-nirodhasamāpattiracittadharma iti| na tat yujyate| kasmāt|
samāpattimimāṃ samāpannaḥ sattva [eva] bhavati| loke ca nāsti ko'pi sattvo'cittaka ityato'yuktam|
uktañca sūtre-āyurūsma vijñānamime trayo dharmāḥ sadā'vyabhicāriṇa iti| ato nāsti
niruddhacittaḥ [sattvaḥ]| sarve ca sattvāścaturbhirāhārairjīvanti| nirodhasamāpattimupasampannasya
na santyāhārāḥ| kasmāt| nahyayaṃ kabalīkāramāhāraṃ bhunakti| sparśādayo'pi niruddhāḥ|
ato nāstyāhāraḥ| cittañca cittādutpadyate| citte'smin niruddhe nānyaccittamutpadyate|
samanantarapratyayābhāvāt kathamūrdhvabhāvi cittamutpadyeta| kiñcānupadhiśeṣanirvāṇapraviṣṭamātraṃ
cittaṃ samucchinnasantati sat nirudhyate| nānyatra[gataṃ] nirudhyate| yathoktaṃ
sūtre-rūpeṇa kāmān samatikrāmati| arūpeṇa rūpaṃ samatikrāmati| nirodhena sarvacetanāmanaskārān
samatikrāmati iti| cittameva cetanā manaskāro bhavatītyavaśyaṃ nirodhena taṃ samatikrāmati|
sopadhiśeṣanirvāṇalābhinaḥ kliṣṭaṃ cittaṃ nirudhyate| nirūpadhiśeṣanirvāṇalābhino'kliṣṭaṃ
cittaṃ nirudhyate| ityayameva tathāgataśāsane samyagarthaḥ| nirodhasamāpattiṃ samāpannaśca
na mṛta ityucyate| cittanirodho hi maraṇam| yadi niruddhaṃ cittaṃ punarjāyate| mṛtaśca
punarjāyeta| nirvāṇaṃ praviṣṭo'pi punarjāyeta| tadā tu naiva vimokṣaḥ| vastutastu na
tathā| ataścittaṃ na nirudhyate|atrocyate| yadbhavānāha-nāstyacittakaḥ sattva iti acitta[tā]
sāmye'pi maraṇe'sti bhedaḥ| yathā sūtre paripṛcchati-yo'yaṃ [bhante] mṛtaḥ [kālakṛtaḥ]
yaścāyaṃ saṃjñāvedayitanirodhaṃ samāpannaḥ| anayoḥ kiṃ nānākaraṇam| pratyāha-yo'yaṃ [gṛhapate]
mṛtaḥ [kālakṛtaḥ]| tasya āyurūṣma vijñānamitīmāni trīṇyekāntaniruddhāni| yaścāyaṃ [gṛhapate]
saṃjñāvedayitanirodhaṃ samāpannaḥ| tasya cittamātraṃ niruddham, āyurūṣma tu kāyād
vibhaktaṃ vartate iti| ato'cittakaḥ sattvo bhavediti| puruṣasyāsya cittaṃ sa tatasthitilābhi
bhavati| [sthiti] lābhabalāt sacitta ityākhyā| na tu sa tarupāṣāṇasamaḥ| yadbhavānavocat-trīṇi
vastūnyavyabhicārīṇīti| tat kāmarūpadhātukasattvārthatayoktam| arūpadhātāvastyāyuḥ,
asti vijñānam, natvasti ūṣma| nirodhasamāpattiṃ samāpannasya cāstyāyuḥ astyūṣma, natvasti
vijñānam| asmin sūtre'pyuktam vijñānaṃ kāyādvibhaktamiti| atastrīṇyavibhaktānīti yat vacanaṃ,
tat yatra santi tatroktam|yadavocadbhavān-āhāraṃ vinā kathaṃ jīvediti| kāyo'yaṃ pūrvatanīnamanaḥ
sañcetanāhārāt pratyutpanne vartate| śītādisparśāt kāyaṃ sandhatte| yaduktaṃ
bhavatā cittaṃ pratītya cittamutpadyata| [tatra] cittaṃ cittāntarasya kārakahetuḥ| kārakahetau
niruddhe cittāntaramutpādayati| (pṛ) kathaṃ niruddhaṃ cittaṃ cittāntaramutpādayati|
yathā cakṣū niruddhaṃ sat na tadvijñānaṃ janayati| (u) yathā niruddhaṃ karma vipākamutpādayati|
tathedamapi| yanmanaḥ yacca manovijñānam ime dve mithaḥ pratisambandhinī| na tathā
cakṣuścakṣurvijñānam| ato'hetuḥ| yadavocaḥ santānasamuccheda eva cittaṃ nirudhyata iti| tadayuktam|
trividho hi nirodhaḥ-rūpanirodhaḥ cittanirodhaḥ kadācidrūpacittobhayanirodhaḥ, kadācidrūpasya
nirodho na tu cittasya yathā nirodhasamāpattisamāpanne| kadācidrūpacittobhayanirodhaḥ
yathā santānasamucchede|yadavocaḥ nirodhasamāpattiṃ samāpanno na mṛta ityucyata
iti| puruṣasyāsya nāyurūṣma niruddham| mṛtasya trīṇyapi niruddhānīti| ayaṃ bhedaḥ| puruṣasyāsya
ca āyurūṣma pratītya cittaṃ punarutpadyate| na tathā mṛtasya| yaduktaṃ bhavatā-yadi
niruddhaṃ cittaṃ punarjāyate, tadā na vimokṣa iti| tadayuktam| kasmāt| nirvāṇaṃ praviṣṭasya
pūrvakarmavedyāni āyurūṣmavijñānāni niruddhāni| na punarutpadyante| asya tu āyurūṣmaṇoranirodhe
pūrvakālīnaṃ cittamutpadyate| yathā nirodhasamāpattivarga uktam-nirodhasamāpattiṃ
samāpannaḥ ṣaḍāyatanāni kāyajīvitañca pratītya punarvyuttiṣṭhata iti| ataścittaṃ punarutpadyate|
nirvāṇaṃ praviṣṭasya cittaṃ paraṃ na punarutpadyate| ato jñāyate samāpattiriyamacittaketi|(pṛ)
kasmādetatsamāpattervyutthitasya dattaṃ dṛṣṭadharme vipākaṃ prāpayati| (u) etatsamāpattervyutthitasya
cittaṃ paramaśāntam| yathoktaṃ sūtre- nirodhasamāpattervyutthitasya
cittaṃ nirvāṇabhāgīyam iti| asya ca dhyānasamāpattibalaṃ sudṛḍham| tadāśritya prajñā'pi
mahatī| prajñāmahimnā dāyako viśiṣṭaṃ vipākaṃ vindate| yathā śatasahasraśrāvakāṇāṃ satkārako
naikabuddhasya [satkāra] samāno bhavati| atra prajñayaiva viśeṣo na saṃyojanasamucchede|
tathedamapi| imāṃ samāpattiṃ samāpannasya bahulasaddharmavāsitacittatvāt mahāphalamutpadyate|
yathā sukṛṣṭe kṣetre sasyamavaśyaṃ bahulaṃ bhavati| lokānnirviṇṇasya dānaṃ mahāvipākaṃ
prāpayati| nirodhasamāpattervyutthito lokātparamanirviṇṇa ityatastatsatkāro viśiṣṭaḥ| viśuddhacittasya
dānaṃ mahāvipākaprāpakam| nāviśuddhacittasya puruṣo'yaṃ prajñaptyāpi na kliṣṭacittaḥ|
ata[sta]tsatkāro mahāvipākaprāpakaḥ| kiñcāyaṃ sadā paramārthasatye tiṣṭhati| anye
saṃvṛtisatye vartante| puruṣo'yaṃ sadā saraṇadharme vartate| kasmāt| saṃskṛtālambanaṃ
cittaṃ saraṇaṃ bhavati| uktañca sūtre-tṛṇadoṣāṇi kṣetrāṇi rāgadoṣā iyaṃ prajā|tasmāddhi vītarāgeṣu
dattamasti mahāphalam|| iti|rāgapratyayā prajñaptisaṃjñā| asyāḥ samāpattervyutthito
nirvāṇālambana ityataḥ prajñaptisaṃjñayā viviktaḥ| api coktaṃ sūtre-yasya dānapateḥ satkāraṃ
bhuṅktvā apramāṇasamādhimupasampadya viharati| ayaṃ dānapattiḥ tatpratyayamapramāṇapuṇyaṃ
labhate iti| nirodhasamāpattervyutthitasya [yat] nirvāṇālambanaṃ cittam| idamucyate'pramāṇam|
ato dṛṣṭa eva vipākaṃ labhate| kiñca aṣṭabhirguṇai ralaṅkṛtamidaṃ puṇyakṣetram-samyak
dṛṣṭiḥ, nirvāṇālambanaṃ cittaṃ anyāni cāṅgāni taiḥ samanvāgataṃ bhavati| ata [statra
dattaṃ] dṛṣṭavipākaṃ janayati|(pṛ) kecidāhuḥ-nirodhasamāpattiścittaviprayuktasaṃskāro laukikadharmaśceti|
tatkatham| (u) yathoktavat etatsamāpattervyutthitasya paramaśāntyādayo guṇā
bhavanti| neme guṇā laukikāḥ syuḥ| (pṛ) nirodhasamāpattirdharmāṇāṃ pratirodhārthā| tena
dharmeṇa hi cittaṃ notpādayati| ataścittaviprayuktasaṃskāraḥ syāt| yathā tapte'yasmi kārṣṇyaṃ
na bhavati| tāpāpagame punarbhavati| tathedamapi syāt| (u) tathā cet nirvāṇamapi cittaviprayuktasaṃskāraḥ
syāt| kasmāt| nirvāṇaṃ pratītya hi nānye skandhāḥ samutpadyante| yadi
nirvāṇaṃ na cittaviprayuktasaṃskāra iti| iyaṃ samāpattirapi na cittaviprayuktasaṃskāraḥ syāt|
yogāvacarāṇāmīdṛśo dharmaḥ syāt nirodhasamāpattiṃ samāpanne praṇihitānugamanāccittaṃ
na pravartate| ato na vaktavyo viprayuktasaṃskāra iti|(pṛ) imāṃ samāpattimevānupūrvaṃ samāpadyata
iti kimanupūrvameva vyuttiṣṭheta| (u) anupūrvameva vyuttiṣṭhate| krameṇa caudārikaṃ
cittaṃ samāpadyate| (pṛ) sūtra uktamnirodhasamāpattervyutthitaṃ cittaṃ prathamaṃ trayaḥ
sparśāḥ spṛśanti-aniñjyaḥ [sparśaḥ] animittaḥ [sparśaḥ] apraṇihitaḥ [sparśa] iti| kasmādevam|
(u) asaṃskṛtālambane citte vidyamānaḥ sparśaḥ aniñjyaḥ animittaḥ apraṇihita iti nāma|
śūnyata evāniñjyaḥ| saṃskṛtālambanasya cittasya laghutvādastīñjanaṃ yadrūpavedanādīnāṃ grahaṇam|
śūnye[sati] animittam| animitte [sati] rāgādi kimapi nāsti| acittako'yaṃ prathamaṃ
nirvāṇamālambya tataḥ saṃskṛtamālambate| ata ucyate vyutthāne trayaḥ sparśāḥ spṛśantīti|(pṛ)
kecidāhuḥ-nirodhasamāpattiṃ samāpannasya cittaṃ sāsravam| samāpattivyutthitasya cittaṃ
sāsravaṃ kadācidanāsravaṃ kadāciditi| kathamidam| (u) na sāsravam| yogāvacara etatsamāpattisamīpsayā
prathamata eva sarvān saṃskārān paribhedayati| paribhedātsamāpadyate| vyutthitasya
nirvāṇālambanaṃ cittamevābhimukhī bhavati| ato jñāyate sarvathā anāsravamiti|sūtra uktam-[saṃjñāvedayita]
nirodhasamāpattiṃ samāpadyamānasya bhikṣornaivaṃ bhavati [ahaṃ [saṃjñāvedayita]
nirodhaṃ samāpadye iti| vyutthitasya api naivaṃ bhavati [ahaṃ vyuttiṣṭhāmīti| tathā
cen kathaṃ samāpadyate| (u) nityaṃ bhāvitatvāt samāpattibalaṃ sudṛḍhaṃ bhavati| tathā
cintanāsattve'pi samāpadyate| yogāvacaro'yaṃ saṃskṛtā-[lambana] samucchedāt tathābhūtaṃ nirodhaṃ
samāpadyate| yadi cittamagṛhya saṃskṛtamālambate| tadā na samāpanno nāma| ataḥ sūtramāha
[atha khalvasya] pūrvameva tathācittaṃ bhāvitaṃ bhāvati [yat tat tathātvāya] upanayati
iti|(pṛ) yadi nāsti śūnyādanyadupalabhyam| tadā asaṃskṛtālambanaṃ cittaṃ bhāvayitvā kamupakāraṃ
labhate| (u) dīrghakālaṃ bhāvitatvāt samāpattidārḍhye jñānadarśanaṃ suniścitaṃ bhavati|
yathā saṃskṛtālambanaṃ cittaṃ paśyato'pi nāsti kṣaṇikādanyat| dīrghakāla bhāvitaṃ cittamātrantu
sudṛḍhaṃ bhavati| tathedamapi syāt||nirodhasamāpattivarga ekasaptatyuttaraśatatamaḥ|172
daśakṛtsnāyatanavargaḥpūrvālambanamakampayitvā cittabalavaśitā kṛtsnāyatanamityucyate|
yogāvacaraḥ parīttanimittaṃ gṛhītavān adhimuktibalena tat vipulayati| kasmāt| samāhitacittabalāt
tattve'vatarataḥ sarvaṃ śūnyaṃ bhavati| adhimuktāvavatarataḥ pūrvagṛhītaṃ nimittamanuvartate|
(pṛ) ko'yamadhimuktisvabhāvaḥ| (u) nīlādīni rūpāṇyapramāṇāni| tanmūlāni
saṃkṣipya catvāri, pṛthivyādīni catvāri mahābhūtāni, catvāri ca rūpāṇāṃ mūlāni etadaṣṭakaparicchinnamidamākāśam|
vijñānamanantamākāśaṃ prajānātīti anantamapi| yasmāt sāntadharmo nānantaṃ
gṛhṇāti| imāni daśa bhavanti|(pṛ) pṛthivyāmasti tu dravyato'bādi| yogī kathaṃ pṛthivīmātraṃ
bhāvayati| (u) dīrghakālaṃ tat bhāvayan sadā pṛthivīnimittaṃ gṛhṇāti| tataḥ pṛthivīmātraṃ
paśyati nānyadvastu| (pṛ) yoginā dṛṣṭaṃ pṛthivīnimittaṃ dravyataḥ pṛthivī na vā|
(u) adhimuktibalāt darśane pṛthivī bhavati na dravyato bhavati pṛthivī| (pṛ) nirmāṇabalāt
bhūyamānaṃ nirmitamapi kiṃ na dravyam| (u) nirmitaṃ samādhibalātsiddhamityataḥ kṛtakaṃ vastu
yaduta prabhā aptejādi ca|(pṛ) kecidābhidharmikā āhuḥ-aṣṭakṛtsnāyatanāni caturthadhyānamātre
vartanta iti| tat katham| (u) yadi vartanta kāmadhātau triṣu dhyāneṣu ca ko doṣaḥ|
antime dve kṛtsnāyatane pratyekaṃ svabhūmau bhavetām| tāni ca daśa sāsravāṇi| ālambanākampitvāt|
(pṛ) ākāśaṃ kiṃ rūpapratighalakṣaṇam| (u) yogī adhimuktyā ca cakṣuḥśrotrādyākāśalakṣaṇaṃ
śūnyaṃ gṛhṇāti| na sākṣādravyasadrūpaṃ paribhedayati| ato'pi ādhimuktikamityākhyā [tasya]|(pṛ)
uktañca sūtre-sarvapṛthivīsamādhiṃ samāpannasyaivaṃ bhavati-ahameva pṛthivī, pṛthivyevāhamiti|
kasmādevaṃ bhavati| (u) [sva]cittaṃ sarvavyāpi paśyati| ataścintayati sarvamahamiti|
(pṛ) kecidāhuḥ-ayaṃ samādhiḥ kāmadhātvāptapṛthivyādimātramālambata iti| kathamidam|
(u) yadi kāmadhātvāptapṛthivyādi sarvamālambate ko doṣaḥ| prajñaptyācāyaṃ samādhiranyān
dharmānavalambate| tatra kaḥ punardoṣo'sti| kiñcāyaṃ samādhiradhimuktito'bhūtamālambanaṃ
bhāvayati| nāsti tu kiñcidabhūtaṃ pṛthivyādi| (pṛ) bhagavataḥ śrāvakā api bhūmyādi bhāvayanti|
kathamidam| (u) yadi śaikṣajanā bhāvayanti| sarvaṃ tat paribhedārtham| (pṛ) vastuto
nāsti khalu sarvaṃ pṛthivī ityādīni| kathamayaṃ samādhirviparyasto na bhavati| (u) bhāvanāyāmasyāmasti
mohabhāgaḥ| tatrātmadṛṣṭeḥ samudbhavāt| aśubhādibhāvanā yadyapi na paramārthasatyam|
tathāpi vairāgyānukūlā bhavati| na tathā bhāvaneyam| ato'sti mohabhāgaḥ|(pṛ) kasmānna
bhāvayati anantaṃ vedanādi| vijñānamātrantu bhāvayati| (u) grāhyaṃ pṛthivyādi| vijñānaṃ
grāhakam| ato vijñānaṃ bhāvayati na vedanādi| vedanādi ca cittasya prabheda iti pratipāditameva
pūrvam| kiñca yogī na paśyati vedanādi sarvatra vyāpi| sarvatra suḥkhaduḥkhavedanayorabhāvāt|
bhagavataḥ śrāvakā ye'smin samādhau viharanti| teṣāmavināśārthālambanatvāt| yatastadālambanaṃ
yogino'bhiniveśāyatanaṃ bhavati| yadi tadvinaśyati tadā pṛthagjanasamaḥ syāt||daśakṛtsnāyatanavargo
dvisaptatyuttaraśatatamaḥ|173 daśasaṃjñāsu anityasaṃjñāvargaḥanityasaṃjñā,
duḥkhasaṃjñā, anātmasaṃjñā, āhāre pratikūlasaṃjñā, sarvaloke'nabhiratisaṃjñā,
aśubhasaṃjñā, maraṇasaṃjñā, prahāṇasaṃjñā, virāgasaṃjñā, nirodhasaṃjñā [cetidaśa saṃjñāḥ]|
anityasaṃjñā yadanitye anityamiti samāhitaḥ prajānāti| (pṛ) kasmātsarvamanityam| (u) sarve
hi dharmāḥ pratītyasamutpannāḥ| hetupratyayavināśātsarve'nityatāṃ yānti|(pṛ) na yuktamidam|
keciddharmāḥ pratītyasamutpannā api nānityāḥ| yathā tīrthikānāṃ sūtramāha-triṇāciketasya
kartā śāśvate pade jāyate iti| brahmakāuyikāśca śāśvatāḥ| (u) bhavatāṃ śāsane'pyuktam śakro
devānāmindraḥ kratuśataṃ kṛtvā punaḥ patatīti| uktañca gāthāyām-śakrādayaḥ śatasahasrādhikānāṃ
kratūnāmanuṣṭhātāro'nityāḥ kṣīyanta itri| kratūnāṃ śatasahasramapi na vartate| ato
jñāyate triṇāciketo'nitya iti| śakro devānāmindro devendrādikāyabhāgaśca kṣīyate| ataḥpratītyasamutpannā
dharmā anityāḥ| kiñca bhavatāṃ vedaḥ pūjyo'bhimataḥ| vede punaruktam-vidyayā
amṛtamaśnuta iti| yathāha-ādityavarṇo mahāpuruṣo lokasvabhāvamatītaḥ| tatpuruṣānugatamanasko'mṛtamaśnute|
na punaranyo mārgo'stīti| “aṇoḥ puruṣasyāṇurātmā, mahato mahānātmā sadā
kāye śete| ya imamātmānaṃ na veda| tasya vedādāvadhīyānasyāpi na kaścanopakāra iti|brahmakāyikāśca
sarve'nityāḥ| kasmāt| bhavatāṃ śāsane hyuktam-brahmā sahāṃpatirapi guṇānāṃ[prakarṣāya]
sadā kratuṃ yajamāno vrataṃ dhatte iti| yadi kāyo nitya iti prajānāti| kasmāt puṇyaṃ
karoti| śrūyate ca bhavatāṃ granthe vacanam-asti brahmaṇaḥ [sahāṃ] patermaithunarāgaḥ|
sati ca tasmin dveṣādayaḥ sarve kleśā avaśyaṃ bhavanti| satsu kleśeṣu avaśyamasti pāpakarma|
evaṃ pāpī kathaṃ nityaṃ vimokṣaṃ pratilabheta| na ca sarva ṛṣayo devān yajante| nāpi sarve
brahmayānaṃ caranti| yadīdaṃ nityaṃ, tadā sarvathā tadācareyuḥ| sarve ca padārthā anityāḥ|
kasmāt| yāni pṛthivyaptejovāyavo bhūtāni| tāni kalpāvasāne kṣīyamāṇāni na kiñcidavaśiṣyante|
kālaśca cakravatpravartate| ato jñāyate'nityānīti| śīlasamādhiprajñādyapramāṇaguṇasampannā
mahānto dīpaṅkarabuddhādayaḥ pratyekabuddhā mahāsammatādayaḥ kalpādyā rājānaḥ sarve'pyanityāḥ|
kaḥ padārtho nityo bhavet| api ca bhagavānāha-yatkiñcitsamudayadharma, sarvaṃ
tat vyayadharma iti| yathoktaṃ gomayapiṇḍisūtre-atha khalu bhagavān parīttaṃ gomayapiṇḍaṃ
pāṇinā gṛhītvā taṃ bhikṣumetadavocat-nāsti kiñcidīdṛśaṃ rūpaṃ [yat rūpaṃ] nityaṃ dhruvaṃ
[śāśvataṃ] avipariṇāmadharma [śāśvatasaṃjñam] iti| asminneva sūtre punarvistaraśa uktam-śakrabrahmacakravartirājānāṃ
[ye] phalavipākāḥ [te sarve]'pi atītā niruddhā vipariṇatā iti|
ato jñāyate sarvamanityamiti|traidhātukasya sarvasyāyuḥ parimitam| avīcinarakasya paramāyurekaḥ
kalpaḥ| saṅghātanarakasya kalpārdham| anyeṣāṃ kiñcidūnaṃ vā adhikaṃ vā| nāgādīnāmāyuradhikataramekaḥ
kalpaḥ| pretānāmadhikataramāyuḥ saptavarṣasahasrāṇi| [pūrva] videhānāmāyuḥ
pañcāśaduttaravarṣaśatadvayam| [avara] godānīyānāmāyuḥ pañcavarṣasahasrāṇi| uttarakurūṇāṃ
niyatāmāyurvarṣasahasram| jambūdvīpināmāyurapramāṇakalpā vā daśavarṣāṇi vāyuḥ| cāturmahārājikānāṃ
devānāmāyuḥ pañcavarṣasahasrāṇi| yāvadbhavāgrāṇāmāyuraṣṭavarṣasahasrāṇi| ato jñāyate
traidhātukaṃ sarvamanityamiti|tribhiḥ śraddhābhiśca śraddhīyate'nityamiti| dṛṣṭe nāsti
kaściddharmo nityaḥ| āptavacane'pi na kaściddharmo nityaḥ| anumitijñāne'pi nāsti kaścinnityaḥ|
dṛṣṭapūrvakatvādanumānasya| yadyasti kiñcinnityaṃ sthānam| ko vidvān sarvadharmanirodha[pūrvaṃ]
vimuktimabhilaṣet| ko vā neṣyāt| sukhavedināṃ sadā saṃvāsaṃ priyaṃ vā vastutastu
vidvān sarvathā vimuktimeva prārthayate| ato jñāyate samudayadharma na nityaṃ bhavatīti|
atha punarvaktavyaṃ samudayadharma sarvaṃ kṣaṇikaṃ muhūrtamapi na tiṣṭhati| kaḥ punarvādo
nityaṃ bhavatīti|(pṛ) anityasaṃjñāśraddhā kiṃ karoti| (u) kleśān vināśayati| yathoktaṃ
sūtre-anityasaṃjñā bhāvitā [bahulīkṛtā] sarvaṃ kāmarāgaṃ paryādāti| sarvaṃrūparāgaṃ [paryādāti|
sarvaṃ] bhavarāgaṃ [paryādāti]| sarvamasmimānaṃ [paryādāti sarvā]mavidyāṃ paryādāti
iti| (pṛ)(pṛ) maivam| anityasaṃjñeyaṃ kāmarāgamapi vardhayati| yathā kaścit subhikṣakālo
na dīrgha iti budhyan maithunarāga āsajyate| kusumaṃ nāticiraṃ navaṃ bhavatīti jānan sukhāyāśu
tadupabhuṅkte| parasya [dayitājanasya] surūpaṃ na nityaṃ bhavatīti jānan maithunarāgaṃ
drutataraṃ vardhayati| evamanityajñānavaśātkāmarāga utpadyate| ato nānityasaṃjñā kāmarāgaṃ
vināśayati| kecidanityamiti jānanto vadhādikamapi kurvanti| yāvattiryañcaḥ anityamiti
jānanto'pi na kleśān bhindanti| ato'nityasaṃjñāṃ bhāvayato na kaścidupakāro bhavati| (u) anityatvādviyogaduḥkhamutprekṣamāṇaḥ
subhikṣakālasukhajīvitadhanamānāni tyajanti| viduṣo nānena
prīticittamutpadyate| prīticittābhāve na kāmacittamutpadyate| vedanāṃ pratītya hi tṛṣṇā
bhavati| vedanānirodhe tṛṣṇā nirudhyate| ato jñāyate anityasaṃjñā kāmarāgaṃ samucchedayatyeva|
yaśca dharmo'nityaḥ, so'nātmā ityanityamanātma ca bhāvayato yogino nātmabuddhirbhavati|
ātmabuddhyabhāve ātmīyabuddhirna bhavati| ātmīyabuddhyabhāvāt kutra kāmarāgaḥ syāt|
anityasaṃjñāṃ bhāvayan svaparakāyaṃ kṣaṇikaṃ maraṇa[dharma] ca paśyati| kathaṃ rāgamutpādayet|
yogī prārthitaṃ sarvamanityaṃ vipralopanamiti anuyāti| tadā tucchaṃ bhavati| tucchatvāt
na kāmarāgamutpādayati| yathā kaścidvālakaḥ śūnye hastaḥ tuccha iti jñātvaiva na [tatra]saṅgaṃ
janayati| kiñca sattvā nādhruvavastuṣu prīyante| yathā kaścit bhaṅguratvāt bhājane
na pramudyate| yathāpi ca kācinnārī amukasya puruṣasyāyurna saptadinānyeṣyatīti śrutvā [vadati]
satsvapi subhikṣakālārjavabahumānadhanaprabhāvabaleṣu ko vā prīyeta iti| jano'yaṃ samyaganityasaṃjñā-[bhāvana]yā
na kāmarāgamutpādayati| vidvān hi punarāvṛttipatanādiduḥkhamanusmaran
yāvaddivyakāmeṣvapi nāsajyate| kevalamuktimeva prārthayate| anityasaṃjñā kāmarāgaṃ
vardhayatīti yadbhavānavocat tadayuktam|yadi kaścidaprahīṇāsmimāno bhavati| tadā sa bāhyaṃ
vastvanityaṃ paśyan śocyate| priyabaloviparihāṇyā ca kāmaprārthatāṃ karoti| pṛthagjano'yaṃ
prahīṇakāmasukho['pi] na viyogaduḥkhaṃ prajānāti| tadyathā kaścidbālako mātrā tāḍitaḥ
punarmātaramevāyāti| vidvāṃstu duḥkhahetau sthita eva na duḥkhaṃ nirodhyamiti jñātvā tyajati
duḥkhahetuṃ yaduta pañcaskandhān| ayaṃ yogī ābhyantaraskandhān paribhettuṃ anātmasaṃjñāṃ
pratilabhate| bāhyavastuvināśe'pi na śokena pīḍyate| anātmapratilābhī kiṃ punaḥ prārthayīta
anityasajñyapi na kiñcitprārthayate|anityasaṃjñā ceyaṃ yadi duḥkhe'nātmasaṃjñāṃ notpādayati|
tadā sā kleśavināśanasampannā na bhavati| ata uktaṃ sūtre-ekāgreṇa cittena pañcaskandhānanityān
bhāvayet| ya ādhyātmikān skandhān aparibhidya bahirdhā vastu anityaṃ paśyati|
tasya sātmasaṃjñatvāt śoka utpadyate| tadeyamasamyagbhāvanā bhavati| iti| anityamiti paśyatāmapi
na nirvedavirāga utpadyate| yathā aurabhrikavyādhādīnām| eṣāṃ satyapi anityajñāne
na sādhubhāvanā bhavati| kaścitsamyagbhāvayannapi nānavarataṃ bhāvanāṃ vyavasyati| tasya
kāmacittamante viparyasyati| ata ucyate-ekagracitteteti| kiñca kaścit anitya[saṃjñā] malpakālaṃ
bhāvayati| kleśāstu bahavaḥ| na [tān] paribhettumalaṃ bhavati| yathā alpamauṣadhaṃ bahvī
rvyādhīrna vināśayati| tathedamapi| ata ucyate-ekāgracittena anityamiti samyambhāvanā
kleśān vināśayati | iti|dharmā anityā iti jñānameva tattvajñānam| sati tattvajñāne na bhavanti
kāmādayaḥ kleśāḥ| kasmāt| avidyāpratyayatvāt kāmādīnām| iti anitya[saṃjñā] na kāmarāgasaṃvardhanīti
veditavyam| kiñcānityasaṃjñā sarvān kleśānupaśamayati| yogī yadi prajānāti
vastvidamanityamiti| na tadā [tatra]sakāmo bhavati| puruṣo'yamavaśyaṃ mariṣyatīti prajānan
kasmai dviṣyāt| kaḥ sacetano mriyamāṇaṃ dviṣyāt| yadi dharmā anityāḥ, kathaṃ tata uddhatasaṃjñāmutpādayet|
dharmā anityā iti jñānānna moha utyadyate| mohānudayānnavicikitsādayo bhavanti|
ato jñāyate anitya[saṃjñā] kleśānāṃ virodhinīti||anityasaṃjñāvargastrisaptattyuttaraśatatamaḥ|174
duḥkhasaṃjñāvargaḥyo dharmo bādhātmakaḥ tad duḥkhamityucyate| tatrividham-duḥkhaduḥkhaṃ
vipariṇāmaduḥkhaṃ saṃskāraduḥkhamiti| pratyutpanne vastuto duḥkhaṃ yadasiśastrādi
tad duḥkhaduḥkham| priyāṇāṃ punarbhāryādīnāṃ viyogakāle yadbhavati duḥkham, idaṃ vipariṇāmaduḥkham|
śūnyānātmajñānalābhino yaccittaṃ bhavati saṃskṛtadharmāḥ sarve viheṭhanā
iti| tatsaṃskāraduḥkham| tadduḥkhānuyāyi cittaṃ duḥkhasaṃjñā|(pṛ) duḥkhasaṃjñāṃ bhāvayatā
kiṃ hitaṃ labhyate| (u) duḥkhasaṃjñāyāṃ phalānnirvedo bhavati| kasmāt| na hi duḥkhasaṃjñāṃ
bhāvayitā kāmaprītiṃ sevate| tatprītyabhāvānna tṛṣṇā bhavati| yogī yadi dharmā duḥkhamiti
prajānāti| tadā na saṃskārānanubhavati| dharmā anityā anātmakā api na duḥkhajanakāḥ tadā
naiva tyājyāḥ| duḥkhatvāttu tyājyāḥ| duḥkhatyāgādvimucyate| sarve sattvā atitarāṃ bhītā bhavanti
yadidaṃ duḥkhamiti| yadi taruṇo vṛddho vā pāmaraḥ paṇḍito vā āḍhyo daridro vā jānāti
idaṃ duḥkhalakṣaṇamiti| [tadā] sarve te nirviṇṇā bhavanti| sarve yogacāriṇaḥ puruṣā nirvāṇe
śāntopaśamasaṃjñotpādakā bhavanti| sarveṣāṃ saṃsāre duḥkhasaṃjñotpādanāt| kenedaṃ jñāyate|
ye sattvāḥ kāmadhātvāptaduḥkhopadrutā bhavanti| te prathamadhyāne śāntasaṃjñāmutpādayanti|
evaṃ bhavāgraduḥkhopadrutā nirvāṇe śāntasaṃjñāmutpādayanti|saṃsāre'styavadyaṃ yaduta
duḥkham| yathoktaṃ sūtre-yat rūpaṇamanityaṃ duḥkhaṃ vipariṇāmadharma, ayaṃ rūpasyādīnava
iti| avidyayābhiniviṣṭamidaṃ duḥkham| kenedaṃ jñāyate| sattvānāṃ paramārthato duḥkhe sukhasaṃjñotpādāt|
paramaduḥkhasaṃjñotpādanāttu nirvidyante| ato bhagavānāha-ye duḥkhaṃ budhyanti
teṣāmahaṃ duḥkhamāryasatyaṃ vyākaromi iti| tatra bhagavān lokasatyamupādāya imamarthaṃ
prakāśayati| sarvadevamanuṣyāṇāṃ yatra sukhasaṃjñā bhavati| tatra mama śrāvakā duḥkhasaṃjñāmutpādayanti|
utpannaduḥkhasaṃjñā nirvidyanta iti| paramamohapadaṃ yad duḥkhe sukhasaṃjñotpādanam|
anayā saṃjñayā ca sarvasattvānāṃ saṃsāre yātāyātānāṃ mānasaṃ kliśyati| duḥkhasaṃjñāpratilābhinastu
mucyante|caturbhirāhāraiścordhvadehaṃ samāpadyate| tatra duḥkhasaṃjñayā
āhārān prajahāti| yathā putramāṃsakhādanam, yathā vā niścarmagobhakṣaṇam, yathā aṅgārakarṣubhakṣaṇam|
yathā śaktiśatadhārāvalepanam| tathābhūte'ṣvāhāreṣu sarvaṃ duḥkhārthakam| tathā
duḥkhasaṃjñayā āhārān prajahāti| duḥkhasaṃjñāṃ bhāvayato mano na catasṛṣu vijñānasthitiṣu
sukhaṃ viharati sarvatra duḥkhadarśitvāt| yathā mugdhāḥ śalabhāḥ sukhasaṃjñayā pradīpe
patanti| vidvān agnirdahatīti jñātvā [taṃ] parīharati| prākṛtā api tathā avidyāmohādūrdhvadehāgnau
patanti| vidvāṃstu duḥkhasaṃjñayā vimucyate| sarvañca traidhātukaṃ duḥkhaṃ duḥkhasamudayaḥ|
duḥkhā vedanā duḥkham| duḥkhajanakaṃ duḥkhasamudayaḥ| [idānī]maduḥkhamapi avaśyaṃ
cirādduḥkhaṃ janayati| ato loke sarvaṃ duḥkhamiti bhāvayet| nirviṇṇacittā dharmān vedayanto
vimucyante||duḥkhasaṃjñāvargaścatussaptatyuttaraśatatamaḥ|175 anātmasaṃjñāvargaḥyogī
sarve dharma bhaṅgavipariṇāmalakṣaṇā iti paśyati| yasmin rūpe āttmatayābhiniviśate idaṃ rūpaṃ
vipariṇāmadharma| tadvipariṇāmadharmajñānādātmacittaṃ pariharati| tathā vedanādīnapi|
yathā kaścit girinirjharānuvāhito yatkiñcidavalambya tadvihāya mucyate| tathā yogyampi tadātmatayā
kalpayati| tadvipariṇāmadharma dṛṣṭvā anātmakaṃ prajānāti| ato'nātmake'nātmasaṃjñāṃ
bhāvayati|(pṛ) anātmasaṃjñāṃ bhāvayan kiṃ hitaṃ labhate| (u) anātmasaṃjñābhāvayitā duḥkhasaṃjñāṃ
paripūrayati| pṛthagjanā ātmasaṃjñayā paramārthato duḥkhe na duḥkhaṃ paśyanti| anātmasaṃjñayā
tu atyalpe'pi duḥkhe tadupaghātaṃ budhyate| anātmasaṃjñayā copekṣācittaṃ samudācarati|
kasmāt| ātmasaṃjñayā hi ātmā naśyediti bibhyanti| yadi paramārthaṃ jānāti tadā
hāyapati duḥkhamanātmakaṃ vināśyamiti| tadā samudācaratyupekṣā| anātmasaṃjñayā ca nityasukhaṃ
bhavati| kasmāt| sarvamanityam| tatra yadi ātmātmīyacittamutpādayati| tadā ātmā na bhavet,
ātmīyamapi na bhavet, sadā duḥkhamevāsti iti vadet| nāstyātmātmīyamiti cintayato dharmeṣu
vinaṣṭheṣu na duḥkhamutpadyate|anātmasaṃjñayā ca yoginaścittaṃ viśudhyati| kasmāt| sarve
hi kleśā ātmadṛṣṭisambhūtāḥ| idaṃ vastu ātmano hitamityataḥ kāmarāga utpadyate| idaṃ vastu
ātmano'hitamityato dveṣapratitha utpadyate| anenātmaivābhimānajanakaḥ| ahamāyuṣo'nte
kariṣyāmi na kariṣyāmiti dṛṣṭivicikitsā bhavati| evamātmanaiva sarve kleśāḥ samudbhavanti|
anātmasaṃjñayā tu sarve kleśāḥ samucchidyante| kleśānāṃ samucchedāt cittaṃ viśudhyati| cittaviśuddhyā
ca kāñcanaṃ loṣṭaṃ candanamasidhārāṃ praśaṃsāṃ nindāñca samaṃ manyate| priyavipriyairviviktaṃ
cittaṃ sunivṛttaṃ śāntaṃ bhavati| ato jñāyate'nātmasaṃjñakasya cittaṃ viśudhyatīti|
anātmasaṃjñāṃ vihāya nāstyanyo mārgo vimuktiprāpakaḥ| kasmāt| yadyātmavādī prajānāti
nāstyātmā nāstātmīyamiti| evaṃ vyavasitaṃ cittamutpādayanneva vimucyate|(pṛ) maivam|
kadācidanātsaṃjñayā punaḥkāmacittamutpadyate| yathā strīrūpe rāgaḥ| tatsarvamanātmasnehāt|
nairātmyamanusaranneva puṇyapāpaṃ sañcinoti| kasmāt| svakāyasyopakāre'pakāre vā na puṇyapāpam|
(u) sātmakacittaḥ kāmarāgamutpādayati| svakāye puruṣasaṃjñāṃ parakāye ca strīsaṃjñāmutpādya
[tatra] abhiniviśate| tadabhiniveśotpādaśca prajñaptyā bhavati| tallakṣaṇaiva prajñaptiḥ|
ato na nairātmyaṃ kāmacittajanakam| anātmacittaśca na karmāṇi sañcinoti| yathā arhato'nātmasaṃjñayā
na karmāṇi sañcīyante| anātmasaṃjñeyaṃ sarveṣāṃ kleśānāṃ karmaṇāñca samucchedinī|
ata[stāṃ] bhāvayet||anātmasaṃjñāvargaḥ pañcasaptatyuttaraśatatamaḥ|176 āhāre pratikūlasaṃjñāvargaḥsarvaṃ
duḥkhajananamāhārakāmādbhavati| āhārācca maithunarāgaḥ sahotpadyate|
kāmadhātau yāni santi duḥkhāni sarvāṇi tāni annapāna maithunarāgaṃ pratītya bhavanti|
āhārakāmasamucchedāya pratikūlasaṃjñāṃ bhāvayet|yathā kalpādau sattvāḥ svargādāgatya loke'smin
upapādukā abhūvan| [te] prabhāsvarakāyāḥ khecarāḥ svatantrā bhūtvā pṛthivīrasamādāvaśnuvan|
tadaśanabahulāḥ praṇaṣṭapramātiśayā abhūvan| evaṃ krameṇa jarāvyādhimaraṇaśālinaḥ
yāvadvatsaraśataṃ bhūyasā duḥkhaiḥ pīḍitāḥ| āhārābhiniveśavaśāt sarve te tādṛśemyaḥ phalemyaḥ
praṇaṣṭāḥ| ata āhāraṃ yoniśo bhāvayet| annapānābhiniveśānmaithunarāga utpadyate| tato'nye
kleśā bhavanti| tebhyo'kuśalaṃ karma kurvanti akuśalakarmataḥ trīn doṣān vardhayitvā devamanuṣyāṇāmapakurvanti|
tasmāt sarvāḥ kleśavipattaya āhārakāmāt bhavanti jarāvyādhimaraṇalakṣaṇāni
annapānādhīnāni|āhāro'yaṃ sthāne paramamabhiniveśayati| kāmarāgo gururapi na puruṣaṃ
kleśayati| yathā āhārakartā| yadi vā bālo vṛddho gṛhasthaḥ pravrajito vā anāhārapīḍito
bhavati| āhāramimaṃ bhuṅktvā anāsaktamanā bhavet| avirāgī atitarāṃ khidyate| yathā asidhārāvalepanī,
yathā vā viṣa[siktau]ṣadhasevakaḥ| yathā vā viṣasarpapoṣakaḥ| ato bhagavānāha-bhāvitacitta
idamāhārayet| nāhārakāmāya tadduḥkhapīḍitaḥ syāt iti| kecittīrthikā [api] niraśanavratamācaranti|
ato bhagavānāha-nāsyāhārasyopacchedāt vimucyate| kintu yoniśo manasi
kṛtvā āhārayediti| ye samucchinnāhārāḥ teṣāṃ kleśā na kṣīyante| ahitaṃ tīvramaraṇameva bhavati|
ato bhagavānāha- āhāre'smin pratikūlasaṃjñāṃ janayet, nāsti tato'vadyamiti|(pṛ) kathamāhāre
pratikūlasaṃjñā kuryāt| (u) ayaṃ kāyasvabhāvo'kuśalaḥ| atyuttaramasamāhāraphalaṃ
sarvamaśuci| atastato nirvindyāt| surabhigandhamadhurapānabhojanāni śucikāla eva kāyasya
hitakarāṇi| dantena carvitaṃ lālayā siktaṃ liṅgaṃ vāntavadāmāśayapatitaṃ kāyasya hitakaram|
ato jñāyate'śucīti| idamannapānamajñānātsukham| yadi kaścinmadhuramāhāraṃ labhamāno'pi punarvāntaṃ
na bhunakti| iti jñātavyamajñānabalāttanmadhuraṃ manyata iti|āhārapratyayaṃ kṛṣikarma
sevārjanaṃ saṃrakṣaṇamityevañjātīyaduḥkhānyanubhavati| tatpratyayamapramāṇāni pāpāni
kurvanti| yadaśuci sarvaṃ tadāhārādhīnam| asatyāhāre kena bhavanti tvagasthiraktamāṃsoccārādīnyaśucīni
vastūni| yā durgatayorvarcaḥkuṭīkrimyādayaḥ te sarve gandharasābhiniveśādatrotpadyante|
yathoktaṃ karmavarge-yastarṣito mriyate sa jalakrimibhāvenotpadyate| nibiḍasthāne
mṛtaḥ pakṣiṣūtpadyate| maithunarāgeṇa mṛto yonāvutpadyate| ityevamādi| ya etadāhāravivikta
sa mahāsukhaṃ pratilabhate| yathā rūpadhātau nirvāṇe cotpadyate| āhārānuvartanataḥ kṛṣṇādiduḥkhaṃ
bhavati| evamāhāro'śucirduḥkha iti dṛṣṭvā pratikūlasaṃjñāṃ bhāvayet||āhāre pratikūlasaṃjñāvargaḥ
ṣaṭsaptatyuttaraśatatamaḥ|177 sarvaloke'nabhiratisaṃjñāvargaḥyogī paśyati
lokeṣu sarvaṃ duḥkham, citte ca nāsti kiñcitsukhamiti| ayañca yogī bhāvayati prītiviviktaṃ
samādhiṃ tadyathā anātmasaṃjñāṃ duḥkhasaṃjñāmāhāre pratikūlasaṃjñāṃ maraṇasaṃjñām| ityādi|
tadā tasya cittaṃ na sarvaloke'bhiramate| api cāyaṃ paśyati-yatpriyaṃ tatkāmarāgavardhanam,
yadvipriyaṃ tat dveṣapratighavardhanamiti| ata ubhayatra nābhiramate| dhanikasya
pālanādiduḥkhamastīti dṛśyate| daridrasyākiñcanyaduḥkhaṃ dṛśyate| susthāniko duḥsthāne patiṣyamāṇo
dṛśyate| duḥsthāniko dṛṣṭe duḥkhānyanubhavan dṛśyate| pratyutpanno dhaniko'vaśyaṃ
patiṣyāmi, idañca kāmādīnāṃ vihṛtisthānamiti prajānāno dṛśyate| pratyutpanno daridro na pratyayopalabhyanirgama
iti prajānānaḥ| ato na savaloke'bhiramate| alpatarāśca sattvāḥ susthāna
utpannāḥ, bahutarā durgatau patanti| yathoktaṃ sūtre-alpatarāḥ susthāna utpadyante bahutarā
dusthāna utpadyante| tadādīnavaṃ dṛṣṭvā nirvāṇameva prārthayante| iti| puruṣo'yaṃ paśyati
kāmādayo doṣāḥ kleśāssadā santānamanuvartanta iti| yathā krodhāsevī puruṣo'vakāśe labdhe
punarbadhyate| asmin vadhake kathamabhirameta| kleśādutpannamakuśalaṃ karma sadā'nuvartamānaṃ
dṛśyate| naivākuśalakarmaphalānmucyate| yathoktaṃ sūtre-sa cettu pāpakaṃ karma kariṣyati
karoṣi vā|na te duḥkhātpramoko'sti, utpātyāpi palāyataḥ|| iti|ato nābhiramate| jātyādīnyaṣṭa
duḥkhāni sadā sukṛtinamanuvartante| kiṃ punaḥ pāpinam| evaṃ kathaṃ loke abhirameta|
tadyathā āśīviṣakaraṇḍaḥ pañcokṣiptāsikā vadhakāḥ śūnye grāme coraḥ| tādṛśānyavaratīrāṇi
duḥkhāni sadā sattvānanuvartante| kathaṃ tatrābhirameta| tadyathā lavaṇatiktatṛṣṇānadīvāhitaḥ
pañcakāmaguṇaviṣaśalya [viddhaḥ] avidyāndhakārāṅgārakarṣau [patitastādṛśāni] duḥkhāni
sattvānanuvartante| kathaṃ [tatra] abhirameta| yogī upaśamasukhamalpaṃ vipattikleśaduḥkhāni
bahūnīti prajānāti| kasmāt, [yasmāt] pratidīnaṃ lokaistūyamānā vanaṣaṇḍaprasūtasphītaphalasamṛddhiśālino['pi]
bhūpā na dīrghakālasukhalābhino dṛśyante| sukhasampraharṣiṇo'lpāḥ|
duḥkhavedinastu bahavaḥ| ato na sarvaloke'bhiramate|(pṛ) saṃjñāmimāṃ bhāvayan kāni hitāni
vindate| (u) nānāvidhalokalakṣaṇeṣu na cittamabhiniviśate| tāṃ saṃjñāṃ bhāvayatā kṣipraṃ
mokṣo labhyate| saṃsāre ca dīrghakālaṃ [na]tiṣṭhati| ayaṃ yogī hitaṃ jñānaṃ vindate| sadā
sarvatrādīnavabhāvitvāt| asya ca citte na kleśā udbhavanti| udbhave vāśu nirudhyante| yathā
taptāyaḥkapāle patitaṃ jalabindu| yogī loke nābhiramata ityataḥ paramopaśame'bhiramate|
yo lokānnirviṇṇaḥ sa upaśame parame'bhiramate| tasmāt sarvaloke'nabhiratisaṃjñāṃ bhāvayet||sarvaloke'nabhiratisaṃjñāvargaḥ
saptasaptatyuttaraśatatamaḥ|178 aśubhasaṃjñāvargaḥ(pṛ)
aśubhasaṃjñāṃ kathaṃ bhāvayet| (u) yogī paśyati kāyasya bījamaśubhaṃ yaduta mātāpitoraśucimārgajaśukraśoṇitasaṅghātaḥ|
kāyo'yamaśucibhiḥ saṃsiddho yaduta jīrṇāhāraprasvedaprasnigdhaḥ|
upapattisthānañcāśuci yaduta mātuḥ kukṣau paripūrṇamaśuci bhavati| viṇmūtrādyaśucipadārthāḥ
sambhūya kāyaṃ kurvanti| navasu dvāreṣu sadāśucīni sravanti| kāyo'yaṃ yatra nikṣipyate
tadeva sthānamamaṅgalamaśuci| annaṃ pānaṃ vastraṃ puruṣakāyagataṃ parīhitaṃ sarvaṃmaśuci
bhavati| pareṣāṃ dūṣaṇañca bhavati| kāyasyāsya padārthaḥ sarvo'śuciḥ| yathā snānajalaṃ
yadi vā snānapātrādi| kāyotthaṃ keśanakhaśiṅkhāṇaśleṣmādi sarvamaśuci| dṛśyate ca mṛtakāyo'śucitaḥ|
kāyo'yaṃ mriyamāṇaḥ kimanyo bhavati| ādita ārabhyāyamaśuciriti veditavyam| jāyamānastu
ātmabuddhiviparyayāt śucirityucyate| mṛtaspṛṣṭī aśucirbhavati| keśanakhādi sadā mṛtavastu|
apramāṇā mṛtakrimayaśca sadā kāyaṃ spṛśanti| ato jñātavyaṃ kāyo'yamādita ārabhyāśuciriti|
aśucilūkṣāmakṣikāmaśakādayaḥ sarvā aśucikrimayaḥ sarvadāgatya kāyaṃ spṛśantītyaścāśuciḥ|
kāyo'yaṃ varcaḥkuṭīvat sadā'śucipūrṇaḥ| tatpratītya varcaḥkuṭyāṃ sahasradhā krimayo
bhavanti| tathā'yaṃ kāyo'pi|kāyo'yaṃ śmaśānasamaḥ| kasmāt| mṛtakāyasya hi sthānaṃ śmaśānamityucyate|
ayaṃ kāyo'pi bahvayo mṛtakrimayo'tra tiṣṭhanti| ayaṃ kāyo'śuciṃ karoti| yāni śucisthānāni
surabhikusumavastramālādīni [tāni] sarvāṇyetatkāyavaśādaśucīni bhavanti| brāhmaṇā
mṛtagṛhe prasūtikāgṛhe ca nāhāramupabhuñjanti| aśucitvāt| asmin kāye tu śatasahasradhā
krimayaḥ sadā jāyante mriyante ca| tadā nopabhojyānnapāno bhavet| ato jñāyate'śuciriti| loke
ca narakamaśuci| kāyo'yaṃ krimiśatasahasrāṇāṃ narakam| ato'śuciḥ| kāyo'yaṃ sadā snānamapekṣate|
yadi śuciḥ| kimarthaṃ snānamapekṣate| surabhikusumagandhamālālaṅkṛto'yaṃ kāyaḥ iti
veditavyaṃ kāyo'yaṃ svabhāvato'śuciriti| prajñaptyā śucibhiḥ bāhyairalaṅkriyate| ayaṃ manuṣyakāyaḥ
paramamaśuciḥ| yathā'nyeṣāṃ sattvānāṃ carmaromanakhadantamajjāsthimāṃsāni kadācidupayujyante|
manuṣyakāye tu naikamasti grāhyam| paramāśucitvāt| yathotpalapadbhapuṇḍarīkapuṣpādīni
aśucisabhūtatvādaśucīni bhavanti| na tathā kāyo'yamanyapadārthairaśucīkriyate|
prakṛtita evāśuciḥ| kāyo'yaṃ yadi śuciḥ| tadā na vastreṇācchādayet| yathā puruṣo vastrācchāditamalarāśiḥ
parān vañcayati| tathā strī ācchādanābharaṇācchāditakāyā puruṣaṃ mohayati|
tathā puruṣo'pi| [ato] jñātavyamaśuciriti| samantato'yaṃ kāyaḥ sadā aśuci nissārayati yaduta
navarandhrāṇi aśucidvārāṇi romakūpeṣu ca naikamasti śuci|(pṛ) aśubhasaṃjñābhāvanā kasya
hitasya lābhāya bhavati| (u) strīpuruṣayoḥ śubhasaṃjñayā kāmarāga utpadyate| tasmātkāmarāgātpāpakānāṃ
dvāramaprāvriyate| aśubhasaṃjñābhāvanāyāntu kāmarāgāṇāṃ nigraho bhavati| kasmāt|
ayaṃ hi kāyo durgandhamalairaśuciścarmāvṛtatvātparaṃ na jñāyate| vasanācchāditāśucirāśyābhāsavat
śucipriyavastu parivarjayet| yogī cāyaṃ vinīlakalohitakādisaṃjñayā sarvakāyaṃ
paryādāti| kāyaparyādānāt na kāmarāgo bhavati| pratyakṣaṃ dṛśyate ca vinīlakalohitakādirūpam|
(pṛ) yadvastuto'vinīlakam, tat kasmādvinīlakaṃ paśyati| (u) adhimuktivalādyogī tat vinīlakaṃ
gṛhṇāti| sarvāṇi rūpāṇi ca vinīlakalohitakāni paśyati|(pṛ) bhāvaneyaṃ kasmānna viparyastā
bhavati| (u) kāyo'yaṃ vinīlakalohitabhāgīyaḥ| yathoktaṃ sūtre-asti vṛkṣe viśuddhatā
iti| vinīlakalohitakalakṣaṇaṃ sadā bhāvayan anyāni rūpāṇyabhibhavati| yathā [indra] nīlamaṇiprabhā
sphaṭikarūpaṃ tiraskaroti| evaṃ vinīlakalohitakādilakṣaṇaṃ dīrghakālaṃ bhāvayato'śubha[saṃjñā]
sampūrṇā bhavati| aśubhasaṃjñāyāṃ na maithu rāga utpadyate| anutpanne maithunarāge
sāṃvṛtasarvāpattivimukho nirvāṇameyānuyāti| aśubhasaṃjñāṃ bhāvayata idṛśaṃ hitaṃ labhyate|aśubhabhāvanāvargo'ṣṭasaptatyuttaraśatatamaḥ|179
maraṇasaṃjñāvargaḥyogīmaraṇasaṃjñayā
jīvite'dhruvacitto bhavati| ityataḥ[tāṃ] bhāvayet| ayaṃ sadā kuśaladharmeṣu paramamabhirato'kuśaladharmān
prajahāti| kasmāt| sattvā bhūyasā maraṇavismaraṇādakuśalaṃ karma kurvanti|
yadā tu maraṇamanusmaranti tadā prajahati| satatamaraṇānusmaraṇācca mātāpitṛbhrātṛsvasṛjñātisālohitaparijanādiṣu
rāgatṛṣṇā'lpīyasī bhavati| maraṇasaṃjñāṃ bhāvayataḥ svasya hitaṃ
bhavati yaduta cittaikāgryeṇa kuśaladharmāṇāmupacayaḥ| laukikāḥ sattvā bhūyasā parihitābhiratā
svahitaṃ tyajantyeva| kiñcāyaṃ kṣiprameva mucyate| kasmāt| ājavañjavamanughāvatāṃ
hi lokānāṃ sadā maraṇaṃ bhavati| ayantu maraṇanirvedā dvimuktimeva prārthayate|(pṛ) kathaṃ
maraṇasaṃjñāṃ bhāvayet| (u) sarvamanityamiti pūrvaṃ sāmānyata uktam| idānīntu kāyo'nitya
iti mātraṃ bhāvayet| skandhānāṃ santānasamucchedo maraṇa saṃjñetyucyate| kāyo'yaṃ bāhyavastvapekṣayāpyanityataraḥ|
tadyathā mṛṇmaye ghaṭe'dhruvalakṣaṇam| tadapyatikrānto'yaṃ kāya iti
yogī bhāvayati| kasmāt| mṛṇmayo'yaṃ ghaṭo yadi [samyak] prayogapālitaḥ kadācit ciraṃ tiṣṭhet|
ayaṃ kāyastu ciratamaṃ tiṣṭhamāno na vatsaraśatamatikrāmati| adhruvatvānmaraṇasaṃjñāmanusmaret|
kiñcāyaṃ kāyaḥ paripanthidharmaiḥ sambahulaḥ yadutāśiśastragadāvadhakacoraprapātapānabhojanāparipācanātiśītātigharmavātavyādhayaḥ|
saṃkṣepataḥ sarve sattvā asattvāśca
kāyasya paripanthino dharmā draṣṭavyāḥ| ato bhāvayenmaraṇasaṃjñām|kiñca yogī paśyati kāyaḥ
kṣaṇikanityo vipariṇāmalakṣaṇo naikaṃ kṣaṇamapyārakṣya iti| ato maraṇasaṃjñāṃ bhāvayati|
yogī dṛṣṭadharme ca paśyati bālyayauvanavārdhakyāni savyādhīni nirvyādhīni vā na maraṇaparihārīṇīti|
evaṃ kāyenāpi bhavitavyamityanusmṛtya maraṇasaṃjñāṃ bhāvayati| kiñca yogī paśyati
aniyatavipākaṃ karma| na sarvakarmāṇi kṣīyante āyurvarṣaśatairapi| karmaṇo'niyatatvānmaraṇamapyaniyataṃ
iti| ato maraṇasaṃjñāmanusmaret| anādau ca saṃsāre'sti karmāpramāṇama| asti
kiñcitkarma anyakarmaṇo varaṇakam| mamāpi bhavedakālikamaraṇakarma| iti kathamasminnāyuṣi[yogī]
śraddadhīta| kiñca yogī paśyati maraṇamatiprabhaviṣṇu, na sāntvavacanenollāpanīyaṃ
dhanenānuneyaṃ vigraheṇa vā mocanīyam| yathā mahati śaile caturbhyo digbhya āgate nāsti
palāyanasthānam|(pṛ) yadi kaścidyamaṃ santaparyati| tadā maraṇānmucyate| (u) ayaṃ bālo mūḍha[evaṃ]
vadati| yamaḥ prāṇināmutpādane vadhe cāsvatantrabalaḥ| kevalaṃ parāmṛśati kiṃ kuśalacārī
kiṃ vākuśalacārīti| vipākavedanāyāṃ kṣīyamāṇāyāṃ hiṃsrakakāyapratyayaṃ mriyate| ato
yogī kāyo'niśrayo'śaraṇo maraṇavartmagata iti paśyan maraṇasaṃjñāmanusmarati| kiñca yogī
sadā paśyati kāyo'yaṃ jarāvyādhiparipīḍito'dhruvasvabhāvaḥ pratikṣaṇamutpannavināśī vijñānasantānavinaṣṭa
ityato maraṇasaṃjñāṃ bhāvayati| kiñcāyaṃ yogī paśyati maraṇaṃ niyataṃ jīvitamaniyatam|
aniyatānniyataṃ viśiṣyata ityato maraṇasaṃjñāṃ bhāvayati|(pṛ) kasmāt jarāvyādhyādisaṃjñā
anuktvā maraṇasaṃjñāmātramucyate| (u) jarāvyādhyabhibhūtaḥ puruṣo na parikṣīyate|
vyādhirbalaṃ harati jarā yauvanaṃ harati| jñātisālohito dhanamanyacca[harati]| kāyastu
tathāpi tiṣṭhati| maraṇaṃ punaḥ sarvamapaharati| jarāvyādhyādi ca maraṇasya pratyayaḥ| ato
na pṛthagucyate| uktañca sūtre-maraṇaṃ nāma mahātāmastram araśmikamarakṣaṇam asahāyakamanupasthāpakaṃ
paramabhayasthānaṃ iti| ato maraṇasaṃjñāmanusmaret| kiñca sattvā maraṇapratyayaṃ
paralokādvibhyati| traidhātuke sarvasyāsti maraṇaṃ na tathā jarā vyādhiśca|(pṛ) yadi
sattvān vihāya nāsti maraṇasaṃjñā| sattvā eva prajñaptisantaḥ| yogī kasmādimāṃ saṃjñāṃ bhāvayati|
(u) vinaśvarasattvalakṣaṇa[jñāna] vihīno maraṇādvibheti| yo maraṇasaṃjñāṃ bhāvayati|
na sa bibheti| ato bhāvayet| anityasaṃjñādayo mārgasya pratyāsannāḥ| aśubhāhāre pratikūlamaraṇasaṃjñādayo
mārgaviprakṛṣṭāḥ| mārgapratilābhī īdṛśasaṃjñayā cittaṃ pragṛhṇāti|maraṇasaṃjñāvarga
ekonāśīttyuttaraśatatamaḥ|180 antimasaṃjñātritayavargaḥprahāṇasaṃjñeti| yathā
caturṣu samyakpradhāneṣūktam-utpannānāṃ pāpakānāmakuśalānāṃ dharmāṇāṃ prahāṇāya [chandaṃ
janayati vyāyamati] vīryamārabhate| [cittaṃ pragṛhṇāti pradadhāti] iti| ime ca pāpakā akuśalā
dharmā narakādiduḥkhakleśānāṃ pratyayāḥ| pāpakīrtiśabdānāṃ cittaparitāpādiduḥkhānāñca
mūlam| tasmātprajahyāt|(pṛ) kathaṃ prajahāti| (u) dharmāṇāmakaraṇaṃ pratibdhastasmin samaye
prajahāti| ayoniśo manaskāraḥ kāmarāgādīnāṃ kleśānāṃ pratyayaḥ| tanmanaskāraprahāṇāt te
dharmāḥ prahīyante| (pṛ) imāṃ prahāṇasaṃjñāṃ bhāvayan kiṃ hitaṃ vidante| (u) tāṃ saṃjñāṃ
bhāvayan sadā na pāpakān dharmānanuvartate| kartavya[meva] karoti| aṣṭāvakṣaṇāṃśca varjayati|
puruṣasyātmahitaṃ yadutakleśānāṃ prahāṇam| kleśaprahāṇābhirati dharmacī varasaṃvṛtaliṅgasya
pravrajitasya hitam tayā nocet svakāyameva manyeta| yadi yogī prahāṇasaṃjñābhāvanāyāmabhirataḥ,
tadā buddhe dharmapūjāṃ karoti|virāgasaṃjñā nirodhasaṃjñā iti| rāge cātyantānutpanne
virāgo bhavati| tadvirāgānusmaraṇameva virāgasaṃjñā| (pṛ) prahāṇasaṃjñaiva virāgasaṃjñeti
matam| kasmātpunarucyate| (u) prahāṇāllabhyate virāgam| prahāṇaṃ nāma kāmarāgasyāpanayanam|
yathoktaṃ sūtre-kāmarāgasya prahāṇāt pañcaskandhāḥ prahīyante iti| prahāṇasaṃjñā
ca virāgasaṃjñā| kasmāt| tasmin samaye nāsti kāmaḥ, tasya dharmasya prahāṇaṃ bhavati| ato
virāgasaṃjñālābhino duḥkhakleśāḥ nirudhyante| yathoktaṃ sūtre-vītarāgo vimucyate iti| vimuktilābha
eva prahāṇam| anupadhiśeṣa[nirvāṇaṃ] praviṣṭhasya nirodho bhavati| uktañca sūtre-trayaḥ
svabhāvāḥ prahāṇasvabhāvo virāgasvabhāvo nirodhasvabhāva iti| yaducyate prahāṇasvabhāvo
virāgasvabhāva iti tadarhata eva bhavati| sa hi prahīṇasarvakleśastraidhātukaviraktaḥ
soṣadhiśeṣanirvāṇe tiṣṭhati| yaducyate nirodhasvabhāva iti tadāyuṣo'nte jīvitavyapagame prahīṇasantānasya|
nirupadhiśeṣanirvāṇaṃ samāpannasyaiva bhavati|asti ca dvidhā vimuktiḥ prajñāvimuktiścetovimuktiriti|
yadabhihitaṃ prahāṇamiti tat avidyāṃ prajahātīti prajñā vimucyate|
yadvirāga iti tat tṛṣṇāṃ vivarjayatīti ceto vimucyate| dvayorvimuktayoḥ phalaṃ nirodho
bhavati| yatprahāṇasaṃjñetyabhidhānaṃ tadevāvidyāsravaprahāṇasyābhidhānaṃ yannirodhasaṃjñeti
tadanayordvayoḥ phalam| yathoktaṃ sūtre-sarvasaṃskārāṇāṃ prahāṇāt prahāṇam| sarvasaṃskāreṣu
virāgādvirāgaḥ| sarvasaṃskārāṇāṃ nirodhāt nirodha iti| tathā ceme traya ekasyaiva
nāmāntaram| yo'nityasaṃjñāṃ yāvannirodhasaṃjñāṃ bhāvayati sa kṛtasarvakṛtyo niruddhasarvakleśaḥ
prahīṇaskandhasaṃyojanasantatirnirupadhiśeṣanirvāṇaṃ samāpadyate|antimasaṃjñātritayavargo'śītyuttaraśatatamaḥ|181
samādhipariṣkāreṣu ādyapañcasamādhipariṣkāravargaḥ(pṛ) pūrvamuktaṃ
bhavatā-mārgasatyaṃ [dvividhaṃ] yat samādhiḥ tatpariṣkāraśceti| tatra samādhiruktaḥ|
samādhipariṣkāra idānīṃ vaktavyaḥ| yasmāt sati samādhipariṣkāre samādhiḥ sidhyati na tvasati|
(u) samādhipariṣkārā ya ekādaśadharmāḥ-

pariśuddhaśīlatā,

abhisambodhipratilābhaḥ,

indriye guptadvāratā,

bhojane mātrajñatā,

rātryā ādyāntimabhāge jāgaraṇatā,

kuśalavitarkasampannatā,

kalyāṇādhimuktisampannatā,

pradhānīyāṅgasampannatā,

vimuktyāyatanasampannatā,

anāvaraṇatā,

anāsaṅgitā iti|pariśuddhaśīlateti| akuśalakarmaṇo viratiḥ śīlam| akuśalakarmāṇi yāni prāṇātipātādattādānakāmamithyācārāṇi
trīṇi kāyikakarmāṇi| mṛṣāvāda piśunavācā paruṣavācā sampralāpa
itīme catvāri vācikakarmāṇi| ebhyaḥ pāpakebhyo viratiḥ śīlam| vandanapratyudgamanānuvrajanapūjādisaddharmācaraṇamapi
śīlamityucyate| śīlaṃ samādhihetuṃ karotīti samādīyate| tathā
hi tadyathā suvarṇakāraḥ pūrvaṃ sthūlamalamapanayati| evaṃ prathamataḥ śīlasamādānena sthūlān
śīladoṣānapanayati| paścātsamādhyādinā anyān sūkṣmadoṣānapanayati| yasmādasati śīlasamādāne
dhyānasamādhirna bhavati| śīlasamādāna pratyayāttu dhyānasamādhiḥ sulabho bhavati|
yathoktaṃ sūtre-śīle mārgasya mūlaṃ sopānañceti| kiñcāha-śīla prathamaratha[vinīta]m iti|
prathamaṃ ratha[vinīta] manabhiruhya dvitīyaṃ ratha[vinītaṃ]kathamabhirohati| api cāha-śīlaṃ
samā bhūmiḥ| imāṃ samāṃ bhūmiṃ vyavasthāpya catvāri satyāni paśyati iti| āha ca-dve bale|
[katame dve|] pratisaṃkhyābalaṃ bhāvanābalañceti| pratisaṃkhyābalaṃ śīlasamādānameva|
bhāvanābalaṃ mārgaḥ| pūrva śīlabhedāpattiṃ śīlasamādānahitañca pratisaṃkhyayā vicārya śīlaṃ
samādatte| paścāt pratilabdhamārgaḥ pāpakātprakṛtyā viramati| kiñcāha-śīlaṃ bodhivṛkṣasya
mūlamiti| asati mūle nāsti vṛkṣaḥ| ataḥ pariśuddhaśīlā''vaśyakī|dharma[tā] ca tathaiva syāt|
asati śīlasamādāne na bhavati dhyānasamādhiḥ| tadyathā vyādhicikitsāyā auṣadhamapekṣyate|
tathā kleśavyādhicikitsāyā asati śīle na sampadyata auṣadham| āha ca-pariśuddhaśīlasya
cittaṃ nānutapyati| yāvadviraktacitto vimucyata iti| ime sarve guṇāḥ śīlasamādānādhīnāḥ|
ataḥ samādhipariṣkāra ityucyate|asti ca karmāvaraṇaṃ, kleśāvaraṇaṃ, anayordvayoḥ phalaṃ vipākāvaraṇam|
pariśuddhaśīlasyemāni trīṇyāvaraṇāni na bhavanti| anāvṛtacittasya samādhiḥ sidhyati|
pariśuddhaśīlo na vikṣipatītyato niyamena nirvāṇamadhigacchati gaṅgāstrotasi dāruskandhavat|
pariśuddhaśīlasamādānāt vyavasthāṃ karoti| śīlasamādānaṃ kāyikaṃ vācikamakuśalaṃ
karma pratiṣedhayati| dhyānasamāpattirmānasamakuśalaṃ karma pratiṣedhayati| evaṃ kleśānāṃ
pratiṣedhe pratilabdhatattvajñānasyātyantikaprahāṇaṃ bhavati|mārgavarge'sakṛddarśitaṃ śīlaṃ
stambhabhūtamiti| dhyānasamādhicittanagarasya śīlaṃ parighā bhavati| saṃsāraughataraṇasya
śīlaṃ setuḥ| sajjanapariṣadi praveśasya śīlaṃ mudrā| aṣṭāṅgikāryakṣetrasya śīlaṃ pārabhūtam|
yathā pārarahite kṣetre jalaṃ na tiṣṭhati| evaṃ pariśuddhaśīle'sati samādhijalaṃ na
tiṣṭhati| (pṛ) kaḥ pariśuddhaśīlaḥ| (u) yo gogī pāpakriyānabhiratādhyāśayaḥ paralokaparivādādibhyo
bibhyati| [sa] pariśuddhaśīla ityucyate| kiñca yogī cittaviśuddhaye pariśuddhaśīlo
bhavati| yathoktaṃ saptamaithunarāgasūtre-kāye'nāpattike'pi cittamapariśuddhamityataḥ
śīlamapyapariśuddhamiti| śīlabhedapratyayāḥ sarve kleśāḥ| teṣāṃ pragrahe pariśuddhaśīlo bhavati|
śrāvakāṇāṃ śīlaṃ nirvāṇārthameva| tathāgatamārgārthī mahākaruṇācittena sarvasattvānāṃ
kṛte na śīlalakṣaṇaṃ samādatte| śīlamidaṃ [tathā] karoti yathā bodhisvabhāvo bhavati| īdṛśaṃ
śīlaṃ pariśuddhamityucyate|abhisambodhiriti| uktaṃ hi sūtre-dvau khalvāyuṣman pratyayau
samyakdṛṣṭerutpādāya parato ghoṣo yoniśo manaskāra iti| parato ghoṣa evābhisambodhiḥ|
(pṛ) tathā cet abhisambodhimātramucyate| (u) uktaṃ hi sūtre-[anyataro]'rhan bhagavantaṃ pṛcchati
sma ekānte niṣaṇṇasya mama evamabhavat-abhisambodhisampadā tu mārgapratilābhasya vikalaḥ
pratyaya iti| bhagavānavocat| maivaṃ vocaḥ yā'bhisaṃbodhiḥ sā tu mārgasya pratilābhasya
sakalaḥ pratyayaḥ| kasmāt| jātijarāvyādhimaraṇāḥ sattvā ātmano'bhisambodhiṃ labhamānā
hi jātijarāvyādhimaraṇebhyo vimucyante iti| sattvāḥ sambodhimupādāya śīlādīn pañcadharmāt
vipulayanti| tadyathā sālavṛkṣo himavantamupādāya pañca vastūni vardhayati| bhagavān svayameva
sambodhyabhirataḥ| yathā prathamamārgalabdhasyaivamabhavat-yadi kaścidaguraḥ, tadā so'paritrāso'satkāracittaḥ
sadā akuśaladharmaviparyasto'nupaśamacaryaśca bhavati| kenācāryavān
syām| kamupaniśritya tiṣṭhāmi| evaṃ cintayan sarvān matto'viśiṣṭhānadrākṣam| tadaiva smṛtirudapādi
pratilabdho mayā dharmaḥ yamupādāyābhisambuddhaḥ tameva dharmamupaniśrayiṣya iti|
brahmādayo deva api prāśaṃsan nāsti kaścit buddhādviśiṣṭaḥ, sarve buddhāḥ saddharmagurukā
iti| abhisambodhiśca pradīpasadṛśā| yathā kaścit sacakṣuṣko'pi pradīpaṃ vinā na paśyati|
tathā yoginaḥ puṇyaguṇatīkṣṇendriyatāpratyaye satyapi abhisambodhiṃ vinā na bhavati kaścanopakāraḥ|
(pṛ) kā nāmābhisambodhiḥ| (u) yena puruṣaḥ saddharmān vardhayati sābhisambodhiḥ|
sarve ca sajjanāḥ saddharme pratitiṣṭhanti [iti sā] sarvā devamanuṣyalokeṣvabhisambodhiḥ|

indriyeṣu guptadvārateti yā samyak smṛtiḥ| yogī svātmānamanārakṣya na paśyati| ekāgracittaḥ
samyak smṛtiṃ puraskṛtyaiva paśyet| saṃprajanyamiti ca [tasya] nāma| anena samprajanyena purotamālambanaṃ
paryādāti| tatparyādānānna nimittamudgṛhṇāti| nimittānudgrahaṇāt na prajñaptimanusarati|
indriyāṇāmagopane nimittodgrahaṇāt kleśāḥ pañcendriyāṇi strotovat pravartayanti|
tadaiva śīlādīn saddharmān vināśayati| ya indriyeṣu guptadvāro bhavati tasya śīlādayaḥ
sudṛḍhā bhavanti|

bhojane ca mātrajñateti| na rūpabalāya [na] maithunāya[na] kāmānāmāsvādāya bhojanam| [yāvadevāsya]
kāyasya yāpanāya| (pṛ) yogī kasmātkāyayāpanaṃ karoti| (u) saddharmasya bhāvanāyai|
yaḥ saddharmāduparamate tasya mārgo na bhavati| asati mārge duḥkhādvisaṃyogo na bhavati| yadi
kaścit kuśalasya bhāvanāyai na bhunakti| tadā [sa] vadhakaṃ corameva puṣṇāti| dānapateḥ
puṇyañca vināśayati| janānāṃ satkārañca modhayati| evaṃ na bhuñjyāt janānāṃ bhojanam| (pṛ)
bhojane ca kā mātrā| (u) yathā kāyaṃ yāpayati| sā mātrā| (pṛ) kiṃ bhojanaṃ bhuñjyāt| (u)
yat bhojanaṃ śītoṣṇādi vyādhiṃ kāmakrodhādyādhiñca na vardhayati| tat bhuñjyāt| tadapi bhojanaṃ
yathākālaṃ bhuñjyāt| bhojanamidamasmin kāle śītoṣṇakāmakrodhādhivyādhiṃ vardhayatīti
prajānan na bhuñjyāt|(pṛ) tīrthikā vadanti-yaḥ pariśuddhamāhāraṃ bhuṅkte sa pariśuddhaṃ
puṇyaṃ vindate| yat yatheṣṭhamabhimatarūparasagandhasparśavat approkṣitamabhinimantritaṃ
bhuñjyate tat pariśuddhamityucyate| kathamidam| (u) bhojane nāsti pratiniyatā pariśuddhiḥ|
kasmāt| yadi paribhogenāhāro'pariśuddho bhavati| sarva āhārā nāparibhojyāḥ| yathā stanyaṃ
vatsaparibhuktam| madhu makṣikāparibhuktam| āpaḥ krimiparibhuktāḥ| kusumaṃ bhramaparibhuktam|
phalaṃ pakṣiparibhuktam ityādi| kiñcāyaṃ kāyo'śucisambhūtaḥ| kāyasvabhāvo'śuciḥ aśuciparipūrṇaḥ|
āhāraḥ pūrvamevāśuciḥ paścādapi kāyaṃ praviṣṭo naikadhā'śucirbhavati| doṣaviparyayeṇa
paraṃ śuciriti mithyā vadanti| (pṛ) yadyatyantamaśuciḥ [kāyaḥ]| tadā caṇḍālādibhiḥ
ko viśeṣaḥ| (u) prāṇātipātādviratiradattādānādviratirmithyā jīvādviratirityādinā anurūpamāhāraṃ
labdhvā āhāre ca pratikūlasaṃjñāṃ dṛṣṭvā prajñājalaprokṣitamatha tāvadbhuṅkte| na kevalaṃ
jalaprokṣitaṃ punaḥ śucirbhavati|

rātrya ādyāntimabhāge jāgaraṇateti| yogī prajānāti vyavasāyādhīnā kāryasiddhiriti| ato na nidrāti|
paśyati na middhaṃ vṛthā, nānena kiñcillabhyata iti| yadi bhavān middhaṃ sukhaṃ manyate|
tat sukhamatyalpaṃ dṛṣṭañca apāryapravacanam| kiñca yogī kleśaiḥ samamekatra nābhiramate|
yathā kaściccoraiḥ saha vāse nābhiramate| kathaṃ kaścit loke corāṇāṃ raṇabhūmau nidrāsyati|
ato na nidrāti|(pṛ) middhaṃ gāḍhamāgataṃ kathaṃ niruṇaddhi| (u) ayaṃ bhagavacchāsanāsvādane'dhicittaṃ
prītiñca labdhvā niruṇaddhi| saṃsāre ca jarāvyādhimaraṇadoṣānanusmarataścittaṃ
bibhyati| ato na nidrāti| kiñca yogī paśyati-manuṣyakāyo labdhaḥ samagrāṇīndriyāṇi,
prāptaṃ buddhaśāsanamanargham, sādhvasādhuviveko'tiduṣkaraḥ, idānīṃ taraṇaṃ nānviṣyāmi,
kadā vimokṣiṣya iti| ato middhaṃ tiraskartuṃ vīryamārabhate|samādhipariṣkāreṣu ādyapañcasamādhipariṣkāravarga
ekāśītyuttaraśatatamaḥ|182 akuśalavitarkavargaḥkuśalavitarkasampannateti|
yadi kaścidanidrannapi akuśalavitarkānutpādayati yaduta kāmavitarko vyāpādavitarko vihiṃsāvitarko
jātivitarko janapadavitarko'maraṇavitarkaḥ parānugrahavitarkaḥ parāvamanyanāvitarka
ityādayaḥ| varaṃ middham, naiṣāmakuśalānāṃ vitarkāṇāmutpādaḥ| naiṣkramyādikuśalavitarkān
samyaganusmaret yaduta naiṣkramyavirtarko'vyāpādāvihiṃsāvitarko'ṣṭamahāpuruṣavitarkaḥ|kāmavitarka
iti| yat kāmaṃ niśritya pañcakāmaguṇeṣūtpannavitarkaḥ paśyati hitaṃ sukhamiti|
ayaṃ kāmavitarkaḥ| sattvānāṃ vihiṃsārtho[vitarko] vyāpādavitarko vihiṃsāvitarkaḥ| yogī
nānusmaredimāṃstrīn vitarkān| kasmāt| tānanusmaran hi gurutaraṃ pāpaṃ vindate| pūrvamukta
eva kāmādīnāmādīnavaḥ| teṣāmādīnavatvānnānusmaret|(pṛ) mohavitarkaḥ kasmānnoktaḥ| (u) ime
trayo'kuśalavitarkāḥ kramikāḥ| anye kleśāstu naivaṃ bhavanti| yogī kadācitpañcakāmaguṇānusmaraṇātkāmavitarkamutpādayati|
kāmitālābhāvdyāpādo bhavati| vyāpādasaṃsiddhā vihiṃsā| ato
nokto mohādiḥ| mohasaṃsiddhameva phalaṃ yaduta vyāpādaḥ| yadi vyāpādādakuśalaḥ karmānto bhavati|
te trayo vitarkā akuśalakarmahetavo bhavanti| yathoktaṃ sūtre-ayaṃ valmīko rātrau dhūmāyati|
divā prajvalati| [yatkhalu bhikṣo divā karmāntānārabhya rātrā] vanuvitarkayati [anuvicārayati]
idaṃ [rātrau] dhūmāyanam| [yatkhalu bhikṣo rātrāvanuvitarkayitvā divā] karmāntān
[prayojayati kāyena vācā manasā| idaṃ [divā] prajvalanam|jñātivitarka iti| jñātivaśādutpadyante'nusmaraṇāni|
jñātiḥ kṣemakhukhaṃ vindatu itīcchati| tasya vināśavihiṃsāmanusmarataḥ
śoka utpadyate| yat jñātibhirekakāryāṇyanusmarati [ayaṃ] jñātivitarkaḥ| yogī nānusmaredimaṃ
vitarkam| kasmāt| pūrvameva hi pravrajyākāle jñātīn tyaktavān| idānīṃ tadvikarmāśrayaṇaṃ
nānurūpaṃ bhavati| yadi pravrajitaḥ imaṃ jñātivitarkamanusmarati| tadā gṛhaparivāraparityāgo
vṛthā'kiñcitsādhanaḥ| jñātisnehādadhyavasānaṃ bhavati| adhyavasānādārakṣā| ārakṣāpratyayaṃ
daṇḍādānaśastrādānādikarmā'nukramaṃ pravartate| ato notpādayet jñātivitarkam| jñātisamāgame
ca kuśaladharmaṃ na vardhayati| yoginā smartavyaṃ sarveṣu sattveṣu jananamaraṇapravāhapravṛtteṣu
nāsti jñātirajñātiḥ| kasmāt paryāsajyate iti| saṃsāre jñātyarthameva śokakaruṇaparidevāśrūṇi
mahāsāgaranirvartanāni bhavanti| idānīṃ punaradhyavasāne duḥkhamanavasthameva|
sattvāśca kāryanimittaṃ hi mithaḥ snihyanti| nāsti tu kutracit snehanaiyatyam|
jñātīnāmanusmaraṇamidaṃ mohalakṣaṇam| laukikā mūḍhāḥ svahitavihīnāḥ parahitaṃ kāmayante|
jñātimanusmarataḥ svahitamatyalpaṃ bhavati| ityebhiḥ [kāraṇaiḥ] yogī na jñātivitarkamutpādayet|janapadavitarka
iti| yogī [kaścit] cintayati-amuko janapadaḥ sukhaḥ kṣemaḥ śivaḥ, tatra
gatvā nibhṛtaṃ sukhaṃ lapsya iti| cittañca capalaṃ sarvatra bhramaṇadarśanakāṃkṣīti| yogī
nedṛśaṃ vitarkamutpādayet| kasmāt| sarveṣu hi janapadeṣu asti kaściddoṣaḥ| kaścijjanapado'tiśītaḥ|
kaścidatyuṣṇaḥ| kaścit kṣāmabahalaḥ| kaściccorabahulaḥ| evamādayo vividhā doṣāḥ
santītyato na cintayet| yaścapalaḥ sa dhyānasamādheḥ parihīyate| yatrābhirataḥ kuśaladharmaṃ
vardhayati ayaṃ ramaṇīya ityucyate| ka upayogo janapadānāṃ paryālokanena| sarvo janapado
dūrata eva śrāvyo nāvaśyaṃ gatvā ślāghanīyaḥ| laukikā bahudhā duṣṭā iti vacanāt| janapadeṣu
bhramaṇī nānāduḥkhānyanubhavati| kāyo'yaṃ duḥkhahetuḥ| duḥkhahetumimaṃ kāyaṃ dhṛtvā
yatra yatra gacchati tatra tatra duḥkhānyanubhavati| sukhaduḥkhavedanā karmakāraṇādhīnā| sudūraṃ
gacchato'pi nāsti kaścanopakāraḥ| ato na janapadavitarkamutpādayet|amaraṇavitarka iti|
yogī cintayatyevam-mārgo mayā paścādbhāvayitavyaḥ| ādau sūtravinayābhidharmakṣudrakapiṭakabodhisattvapiṭakānyadhyetavyāni|
bāhyagranthāśca suvistaramabhyasitavyāḥ| bahavaḥ śiṣyā
ārjayitavyāḥ| kalyāṇamitramupasthāya caturastūpān vanditvā janāna mahādānaṃ kartuṃ protsāhya
ca paścānmārgo bhāvayitavya iti| [aya]mamaraṇavitarkaḥ| naivaṃ cintayet yogī| kasmāt|
na hi maraṇakālo niyataḥ| na pūrvameva jñeyaḥ| vṛttyantareṣu vyāpṛtena na mārgo bhāvituṃ
śakyaḥ| paścānmaraṇakāle samupasthite cittaṃ kaukṛtyena pīḍyate| mayā'yaṃ kāyo vṛthā poṣitaḥ
na kiñcillabdham| paśubhiḥ samaṃ mriyata iti| yathoktaṃ sūtre-pṛthagjano viṃśatidhā svacittaṃ
nigṛhyevaṃ cintayet-vibhinnākāraveṣamātraṃ mama vṛthā [sarvaṃ] na kiñcillabdham, yāvadāmaraṇamadānto
bhaviṣyāmīti| paṇḍito na karotyakāryam| yathoktaṃ dharmapade-[yeṣāñca susamārabdhā
nityaṃ kāyagatā smṛtiḥ]akṛtyaṃ te na sevante nityaṃ sātatyakāriṇaḥ|smṛtānāṃ samprajānānāmastaṃ
gacchanti cāsravāḥ|| iti|api coktaṃ sūtre-catussatyeṣvalābhī [yaḥ] kāmān labdhumupāyataḥ|yatnena
vīryamātiṣṭhet bhṛśaṃ tatparipālane|| iti|ato nāmaraṇavitarkamutpādayet|
amaraṇavitarkaśca mūḍhasya prāṇitam| ko jñānī tṛṇāgre'vaśyāyabinduvat jīvitamadhruvaṃ
jñātvā kṣaṇamekaṃ jīveyamiti [manyeta]| uktañca sūtre-bhagavānavocat kathaṃ pūnaryūyaṃ bhikṣavo
bhāvayatha maraṇasmṛtim| [anyataro bhikṣu] rbhagavantamavocat-[iha mamaivaṃ bhavati-aho
vata] ahaṃ sapta varṣāṇi na jīveyamiti| evamapacayo'bhūta yāvanmuhūrtaṃ na [jīveya]
miti| anya[taro bhikṣurbhagavantametadavocat] ahaṃ ṣaḍ varṣāṇi na jīveyamiti| evamapacayo'bhūt-yāvanmuhūtamapi
[na jīveya] miti| evamukte bhagavān tān bhikṣūnetadavocat-yūyaṃ bhikṣavaḥ
pramattā [viharatha, dandhā] maraṇasmṛtiṃ bhāvayatha iti| anyataro bhikṣu [rbhagavanta]mupetyāvocat[mamaivaṃ
bhavati aho bata] ahaṃ [tadantaraṃ] na jīveyaṃ yadantaraṃ āśvasitvā
praśvasāmi praśvasitvā vā''śvasāmi iti| bhagavānavocat-sādhu sādhu tvaṃ [khalu bhikṣo] bhāvayasi
maraṇasmṛtim iti| ato notpādayedamaraṇasaṃjñām|parānugrahavitarka iti [uad-] bandhāvanugrahaprāpaṇamicchati|
yadyevaṃ cintayati- amukaṃ dhanamānasukhānāṃ dānamācarayāmi| amukastu
nopaiti iti| yogī nedṛśaṃ vitarkamutpādayet| kasmāt| nānayā smṛtyā parasya sukhaṃ
dukhaṃ vā prāpayati| kintu samāhitaṃ cittameva vikṣipati| (pṛ) parasyānugrahacikīrṣā kiṃ karuṇācittaṃ
nanu| (u) yogī mārgamarthayan cintayetpāramārthikaṃ hitaṃ yaduta anityatādi| yadyapyatra
kiñcitpuṇyamasti tathāpi mārgapratirodhakasya hitamalpaṃ, doṣastu bahulaḥ| samāhitacittasya
vikṣepāt| yo vyagracittatayā parasya hitamanusmarati| sa kāmāsaktyā nādīnavaṃ
paśyati| ato nānucintayet|parāvamanyanāvitarka iti| yadyogī cintayati-gotravaṃśākṛtirūpadhanamānanaipuṇyeṣu
śīlatīkṣṇendriyatvadhyānasamādhiprajñādiṣu ca nāyaṃ matsama iti| nedṛśaṃ
yogī vitarkamutpādayet| kasmāt| sarveṣāṃ vastunāmanityatvāt| ya uttamo'dhama iti| teṣu ko
viśeṣo'sti| eṣāṃ kāyakeśaromanakhadantaṃ sarvamaśuci, samaṃ bhavati na viṣamam| jarāvyādhimaraṇādivipadapi
samā| sarveṣāṃ sattvānāmadhyātmaṃ bahirdhā ca duḥkhavihiṃsā'pi samā na
viṣamā| pṛthagjanānāṃ dhanasamṛddhiḥ pāpapratyayā| dhanasamṛddhiśca na dīrghakālikī| [ataḥ]
punardaridro bhavati| ato na parāvamanyanāvitarkamutpādayet| ayaṃ māno'vidyāṅgam| vidvān
kathamimaṃ vitarkamutpādayiṣyati||akuśalavitarkavargo dvyaśītyuttaraśatatamaḥ|183 kuśalavitarkavargaḥ|naiṣkramyavitarka
iti pravivekābhilāṣicittatā| yat pañcakāmaguṇebhyo rūpārūpyadhātubhyaśca
pravivekaḥ| asmin praviveke'bhilāṣo naiṣkramyavitarkaḥ| pravivekābhilāṣādasmā
dduḥkhānāmasambhavāt| kāmāsaktivaśāddhi duḥkhaṃ bhavati| asatyāṃ kāmāsaktau sukhaṃ bhavati|vitarkeṣu
dvau vitarkau sukhaṃ yadutāvyāpadavitarko'vihiṃsāvitarkaḥ| kasmāt| dvau hīmau
vitarkau kṣemavitarkau| yathoktaṃ tathāgatavarge-tathāgatasya khalu dvau vitarkau nityamupatiṣṭhato
yaduta yogakṣemavitarkaḥ pravivekavitarkaśca iti| yogakṣemavitarkaḥ avyāpādāvihiṃsāvitarka
eva| pravivekavitarko naiṣkramyavitarkaḥ| trīnimān vitarkayataḥ puṇyaṃ vardhate|
samāhitacittattāpi sidhyati| cittaṃ viśudhyate ca| trīnimān vitarkān vitarkayan paryutthānāni
pratihanti| paryutthānānāṃ samucchedāt prahāṇaṃ sākṣātkaroti| kiñca yogī pravivekāmilāṣayā
bahūnāṃ kuśaladharmāṇāmupacayādāśu vimucyate|aṣṭamahāpuruṣavitarka iti alpecchasyāyaṃ
dharmo nā[yaṃ dharmo] mahecchasya| santuṣṭasyā[yaṃ dharmo nāyaṃ dharmo'santuṣṭasya]| praviviktasya
[ayaṃ dharmo nāyaṃ dharmaḥ saṅgaṇikārāmasya]| ārabdhavīryasya [ayaṃ dharmo nāyaṃ
dharmaḥ kusīdasya]| upasthitasmṛtikasya [ayaṃ dharmo nāyaṃ dharmo muṣṭasmṛtikasya]| samāhitasya
[ayaṃ dharmo nāyaṃ dharmo'samāhitasya]| prajñāvato['yaṃ dharmo nāyaṃ dharmo duṣprajñasya]|
niṣprapañcārāmasyāyaṃ dharmo nāyaṃ dharmaḥ prapañcārāmasya itīme'ṣṭau|alpeccho
yogī yo mārgaṃ bhāvayitumapekṣitamicchati| na bahu prārthayate anyadanupayuktam| ayamalpecchaḥ|
santuṣṭa iti| kaścit [kenacit] kāraṇena vā śīlāya vā parasya cittaprasādanāya vālpaṃ
gṛhṇāti na tu santuṣṭacitto bhavati| yo'lpaṃ gṛhītvā santuṣṭacitto bhavati| ayaṃ santuṣṭaḥ|
kaścidalpaṃ gṛhītvā'pi ramaṇīyaṃ kāmayate| ayamalpeccho na santuṣṭaḥ| yo'lpalābhena tṛpyati
sa santuṣṭaḥ| (pṛ) yadyapekṣitagrāhī alpeccha iti| sarve sattvā alpecchā bhaveyuḥ| eṣāṃ
pratyekamapekṣitatvāt| (u) yogī anāsaktattittatayā gṛhṇāti upayogārthamātraṃ, na bahu gṛhṇāti|
na tu yathā laukikā yaśomaṇḍanavardhanāya bahu gṛhṇānti| (pṛ) yogī kasmādalpecchayaḥ
santuṣṭo bhavati| (u) [sa] hi paripālanādāvādīnavaṃ paśyati| anupayuktadravyasaṅgrahaḥ
sammūḍhasya lakṣaṇam| pravrajito na bahu sañcinvannavadātavasanaiḥ samo bhavet| tādṛśadoṣasattvādalpecchaḥ
santuṣṭo bhavati| yogī yadi nālpecchaḥ santuṣṭaḥ, tadā kāmacittaṃ kramaśo
vardheta| dhanalābhitvādaprārthanīyaṃ prārthayīta| dhanalābhābhilāṣaśca naiva saṃśāmyati|
[tatra] adhyavasāyitvāt| pravivekasukhāya pravrajito dhanakāmitayā tatkaraṇīyaṃ vismarati|
kleśānapi na prajahāti| kasmāt| bāhyapadārthāneva na prajahāti| kaḥ punarvāda ādhyātmikān
dharmān prajahātīti| lābhadṛṣṭirvipattivihiṃsāhetuḥ| yathā karakavṛṣṭiḥ sasyāni vināśayati|
ataḥ satatamalpecchasantuṣṭatāṃ bhāvayet|dṛśyate ca deyasya padārthasya pratyarpaṇaṃ duṣkaram|
yaṭhā ṛṇī [ṛṇa]mapratyarpayan paścāttadduḥkhaṃ vyathāmanubhavati iti| lābhasatkāradṛṣṭiḥ
buddhādibhiḥ sajjānaistyaktā| yathāha bhagavān-nāhaṃ lābhasatkāramanuprāpnomi mā lābhasatkāro
māmanuprāpnotviti| ayañca yogī saddharmasantuṣṭatvāllābhasatkāraṃ prajahāti| yathāha
bhagavān-devā na pratilabhante naiṣkramyasukhaṃ pravivekasukhamupaśamasukhaṃ yathā
mayā pratilabdham| ato lābhasatkāraṃ prajahāmi iti| yathāha śāriputraḥ-animittaṃ bhāvayitvā
cāhaṃ śūnyasamādhinā|samīkṣe sarvavastūni kheṭapiṇḍān yathā bahiḥ|| iti|kiñca yogī paśyati
na kāmopabhogena tṛptirbhavati| yathā lavaṇodakaṃ piban na tarṣaṇamapanayati iti prajñāṃ
prarthayānastṛpto bhavati|mahecchaḥ sadā prārthanāmutpādayan bahu prārthayitvā'lpaṃ vindate|
ataḥ sadā khidyate| paśyāmaśca bhikṣārthī janairavamanyate na satkriyate yathā'lpecchaḥ|
pravrajito mahatprārthayata ityakāryametat| janairdattasyāgrahaṇantu yuktarūpam| ato'lpecchāsantuṣṭimācaret|pravivikta
iti yat gṛhasthapravrajitayoḥ kāyikapravivekasamācāraḥ kleśeṣu
mānasapravivekasamācāraḥ ayaṃ pravivekaḥ| (pṛ) yogī kasmātpravivikto bhavati| (u) pravrajitā
apratilabdhamārgā api pravivekārāmā bhavanti| avadātavasanādayaḥ tatsthānagatastrīrūpavikṣepāvakṛṣṭā
na tatra kadācitsukhino bhavanti| praviveke tu cittaṃ sūpaśamaṃ bhavati|
yathā salilamanāvilaṃ prakṛtitaḥ svaccham| ataḥ praviveke carati| pravivekadharmo'yaṃ gaṅgānadīvālukāsamairbuddhairabhisaṃstutaḥ|
kenedaṃ jñāyate| bhagavān grāmopakaṇṭhe niṣaṇṇaṃ
bhikṣuṃ dṛṣṭvā aprītamanasko bhavati| śūnyāyatane ca śayānaṃ bhikṣuṃ dṛṣṭvā bhagavān prītamanasko
bhavati| tatkasya hetoḥ| grāmopakaṇṭhe niṣṣaṇṇasya bhikṣorbahubhiḥ kāraṇaiḥ samāhitacittavikṣepe
labdhavyaṃ na labhyate sākṣātkartavyaṃ na sākṣātkriyate| śūnyāyatane śayānasya
kiñcitkausīdye satyapi samādhyāśāsambhave cittaṃ parigṛhyate| parigṛhītaṃ cittaṃ vimucyate|
nimittodgrahamupādāya ca kāmādayaḥ kleśāḥ samudbhavanti| śūnyāyatane na rūpādīni nimittāni
santīti kleśāḥ suprahāṇāḥ| yathā'gnirasatīndhane svataḥ śāmyati| uktañcasūtre-yo
bhikṣuḥ saṅgaṇikāvihārarataḥ sambhāṣyarataḥ[sa] gaṇādavivikta ityataḥ sāmayikīmeva vimuktiṃ
na pratilabhate| kaḥ punarvādaḥ akopyāṃ vimuktiṃ pratilabhata iti| praviviktavihārī punarubhayaṃ
sākṣātkurute| iti| yathā pradīpo vātaviviktaḥ prakāśate| evaṃ yogī pravivekavihāritayā
tattvajñānaṃ vindate|ārabdhavīrya iti| yogī yadi samyakpradhānamācaran akuśaladharmān
prajahāti kuśaladharmāṃśca sañcinoti| [tadā] tatra samyakpradhānāmācaratīti ārabdhavīrya
ityucyate| evañca bhagavacchāsane hitaṃ pratilabhate| tatkasya hetoḥ| [sa hi] kuśaladharmasañcayena
pratidinamabhivardhate| yathotpalapadmādīni yathāsalilamabhivardhante| kausīdyacārī
punaḥ kāṣṭhamusalavat prathamābhinirvartanādārabhya pratidīnamapacīyate| ārabdhavīryasya
arthapratilābhitayā cittaṃ sadā pramudyate| kausīdyacārī tu akuśaladharmanivṛttacittaḥ
satataṃ duḥkhopadravamanubadhnāti| ārabdhavīryasya ca kṣaṇe kṣaṇe kuśaladharmo nityamabhivardhate,
nāpacīyate| vīryaprakṛṣṭamācarannāpnoti prakṛṣṭaṃ sthānaṃ yaduta buddhānāṃ gatim|
yathoktaṃ sūtre bhagavatā ānandaṃ prati prakṛṣṭaṃ vīryamabhyasan buddhagatiṃ yātīti| ārabdhavīryasya
cittasamādhīḥ sulabhaḥ| mandendriya ārabdhavīryaḥ saṃsārādevāśu mucyate| tīṣṇendriyaḥ
kusīdastu na vimucyate| yadasti kiñcidaihikamāmuṣmikaṃ laukikaṃ lokottaraṃ hitaṃ,
tat sarvaṃ vīryamupādāya bhavati| sarveṣāṃ lokānāṃ yadasti alābhavyasanaṃ, tat sarvaṃ kausīdyamupādāya
bhavati| evaṃ kusīdasya doṣamārabdhavīryasya guṇaṃ dṛṣṭvā vīryamanusmarati|upasthitasmṛtika
iti| kāyavedanācittadharmeṣu sadā smṛtiṃ samupasthāpayati| (pṛ) eṣāṃ caturṇāṃ
dharmāṇāṃ smṛtyā kīdṛśaṃ hitaṃ vindate| (u) pāpakā akuśalā dharmā na cittamāgacchanti|
yathā surakṣite na pāpakaḥ puruṣo'vatarati| yathā ca ghaṭaḥ pūrṇo na punarudakamādatte| evamasya
puruṣasya kuśaladharmasampūrṇasya na pāpakāni prasajyante| yo bhāvitasamyaksmṛtikaḥ
sa vimuktibhāgīyān sarvān kuśaladharmān saṅgṛhṇāti| yathā samudrāmbupāyinaḥ sarvāṇi strotāṃsi
pītāni bhavanti| sarveṣāmudakānāṃ samudravartitvāt| asyāḥ smṛterbhāvayitā svatantracaryāsthāne
viharatītyucyate| kleśamāro na kiñcidākopayati kākolūkadṛṣṭāntavat| asya ca cittaṃ
supratiṣṭhitaṃ duṣkampanaṃ bhavati| yathā vṛtto ghaṭaḥśikyamadhiniviśyate| sa cāciramevārthaṃ
lapsyate| yathoktaṃ bhikṣuṇīsūtre-bhikṣuṇya ānandametadavocan-iha bhadanta [ānanda]
vayaṃ catṛṣu smṛtyupasthāneṣu supratiṣṭhitacittā viharantya [udāraṃ] pūrveṇāparaṃ viśeṣaṃ
samprajānāma iti| ānando'vocat-evametat bhaginya evametat bhaginya iti|samāhita iti| cittasamādhiṃ
bhāvayataḥ pravaro'rtho bhavati| yathoktaṃ sūtre- samāhito yathābhūtaṃ prajānāti
iti| anena manuṣyakāyenātimānuṣadharmo bhavati yaduta kāyenodakarmamagniñcā[vagāhya] nirgacchati|
vihāyasā gamane ca svatantra ityādi| kiñcāsya sukhaṃ bhavati yat yāvaddevāḥ sahāṃpatibrahmādayo'pi
nāpnuvanti| ayaṃ yat kartavyaṃ tat karotītyucyate| yadakartavyaṃ na tat
karoti| samāhitasya saddharmaḥ sadā vardhate samāhitasya cittaṃ nānutapyate| ayaṃpravrajyāphalabhāgbhavati
tathāgataśāsanānuyāyī ca| nānyapuruṣavat vṛthā satkāraṃ svīkaroti| ayameva
dānapuṇyaṃ vipācayati nānye| ayañca samāhitadharmo buddhairāryaiśca niṣevitaḥ| sarveṣāṃ
kuśaladharmāṇāṃ samārjanāya yogyaśca bhavati| yadi samāhitasya siddhirbhavati tadā āryamārgasya
pratilābho bhavati| yadi na siddhiḥ, tadā śubhadeveṣūpapadyate yaduta rūpārūpyadhātau|
tatkasya hetoḥ| na hi dānādinā īdṛśaṃ kāryaṃ pratilabhate yadekāntataḥ pāpakānāmakaraṇam|
yathoktaṃ sūtre-yo daharo yuvā ājanma maitrīṃ bhāvayati| sa kiṃ pāpakaṃ cittamutpādayet|
pāpakaṃ vā cintayet| no hīdaṃ bhagavan| [tatkasya hetoḥ] [tatsamādhiprabhāva eṣaḥ| iti|
cittasamādhiśca tattvajñānasya pratyayaḥ| tattvaprajñā sarvān saṃskārān kṣapayati| saṃskārāṇāṃ
kṣayāt sarve duḥkhopāyāsāḥ śāmyanti| yogī sarvāṇi laukikāni lokottarāṇi smaranneva kuryāt
na klamathena kāryaṃ prayojayan| anye pudgalāstena labdhaṃ pramātuṃ cittameva notpādayanti|
ata āha-samāhito'rthamāpnotīti|prajñāvāniti| prajñāvataścitte kleśā na sambhavanti|
yadi sambhavanti, tadaiva nirudhyante yathā taptāyaḥpātre patitā jalakaṇikā| prajñāvataścitte
saṃjñā nāvirbhavanti| yadyāvirbhavanti, tadaiva nirudhyante yathā tṛṇāgre'vaśyāyabinduḥ
sūrya uditamātre śuṣyati| yaḥ prajñācakṣuṣkaḥ sa buddhadharmaṃ paśyati| yathā cakṣuṣmataḥ
sūrya upayogāya kalpate| prajñāvān buddhasya dharmadāyabhāgityucyate| yathā jātaḥ putraḥ
pitrordhanabhāgbhavati| prajñāvāneva sa jīva ityucyate| anye mṛtā iti| prajñāvān tattvamārgikaḥ,
mārgasya parijñānāt| prajñāvāneva bhagavataḥ śāsanā[mṛta]rasaṃ vetti| yathā avipariṇatajihvendriyaḥ
pañcarasān vivecayati| prajñāvān bhagavacchāsane samāhito na kampate tadyathā
śailo na vāyunā kampyate| prajñāvān śrāddha ityucyate| catuḥ śraddhālābhitayā parānanuyāyitatvāt|
āryaprajñendriyapratilābhī jinauraso bhavati| anye bāhyāḥ pṛthagjanāḥ| ata
ucyate prajñāvānarthaṃ vindata iti|niṣprapañcārāma iti| yadekānekatvavādaḥ sa prapañcaḥ|
yathā ānandaḥ śāriputraṃ pṛcchati-ṣaṇṇām [āyuṣman] sparśāyatanānāmaśeṣavirāganirodhādasti
anyatkiñcit| śāriputraḥ pratyāha[mā hyevamāyuṣman]| ṣaṇṇā[māyuṣman] sparśāyatanānā maśeṣavirāganirodhādastyanyatkiñciditi
vadan aprapañcaṃ prapañcayasi| nāsti kiñciditi, asti ca nāsti
cānyaditi, naivāsti no ca naivāstyanyaditi ca praśne prativacanamapi tathā syāt|(pṛ) kasmādidamaprapañcam|
(u) ayaṃ vastuta ātmadharmapraśnaḥ yadyekaḥ yadi vāneka iti| ato na pratyuvāca|
ātmā ca na niyataḥ| pañcaskandheṣu kevalaṃ prajñaptyā'bhidhīyate| yadyasti kiñciditi|
yadi vā nāsti kiñciditi pratibrūyāt, tadā śāśvatocchedapātaḥ syāt| yat pratītyasamudenātmavyavahāraḥ
sa niṣprapañcaḥ| yadi paśyati sattvaṃ śūnyaṃ dharmāśca śūnyā iti sa niṣprapañcārāmaḥ|
ato niṣprapañcārāmā bhagavacchāsane'rthaṃ vindante| iyaṃ kuśalavitarkasampadā|kuśalavitarkavargastryaśītyuttaraśatatamaḥ|184
antimapañcasamādhipariṣkāravargaḥ

kalyāṇādhimuktisampaditi| yogī yat nirvāṇe'bhiramaṇaḥ saṃsāraṃ vidveṣayati| iyaṃ kalyāṇādhimuktiḥ|
evamadhimuktaḥ kṣipraṃ vimuktibhāgbhavati| nirvāṇābhiratasya cittaṃ na kutracidabhiniviśate|
nirvāṇābhiratasya nāsti bhayam| yadi pṛthagjanasya cittaṃ nirvāṇamanusmarati| tadaiva
santrāso bhavati-ahamatyantaṃ nakṣyāmīti|(pṛ) kena pratyayena nirvāṇe'dhimucyate| (u)
yogī lokamanityaṃ duḥkhaṃ śūnyamanātmakaṃ dṛṣṭvā nirvāṇe upaśamasaṃjñāmutpādayati| pudgalo'yaṃ
svābhāvikakleśapratanubhūto nirvāṇabhāṇakaṃ śṛṇoti| tadā [tasya] cittaṃ tatrādhimucyate|
yadi vā kalyāṇamitrāt yadi vā sūtrādhyayanāt saṃsāra ādīnavaṃ śṛṇoti| yathā anavarāgrasūtre
pañcadevadūtasūtre coktam| tadā saṃsārānnirviṇṇo nirvāṇe'dhimucyate|

pradhānīyāṅgasampaditi| yathoktaṃ sūtre-pañca pradhānīyāṅgāni| katamāni [pañca]| iha [bhikṣavo]
bhikṣuḥ śrāddho bhavati| aśaṭho bhavati| alpābādho bhavati| ārabdhavīryo bhavati| prajñāvān
bhavatīti| śraddhāvān nāma[yaḥ] triṣu ratneṣu caturṣu satyeṣu ca vigatavicikitso bhavati|
vigatavicikitsatvāt kṣipraṃ samādhiḥ sidhyati| śraddhāvataḥ prītibahulatvācca kṣipraṃ
samādhiḥ sidhyati| śraddhāvān susamāhito dāntaśca bhavati| ato'pi sahasā samādhiṃ vindate|
(pṛ) yadi samādhinā prajñotpadyate| atha vicikitsāṃ prajahāti| kathamidānīṃ samādheḥ pūrvamevocyate
vigatavicikitsa iti| (u) bahuśrutatvāt kiñcidvicikitsāṃ prajahāti| na samādhilābhāt|
adhimuktakulotpannaḥ śrāddhena sahavṛttikaḥ sadādhimukticittaṃ bhāvayan apratilabdhasamādhirapi
vicikitsāṃ na karoti| evamādi|aśaṭha iti| ṛjucittasya nāsti kiñcidgopanīyam|
sadapi sutīrṇaṃ bhavati| yathā kaścidbhiṣajamupetya vyādhisvarūpamuktvā sucikitso bhavati|
alpābādha iti| sa pūrvarātre'pararātre ca vyavasyati, na viramati| yadyābādhābahulaḥ, tanmārgacaryāyā
antarāyo bhavati| ārabdhavīrya iti| mārgārthitvāt sadā viryamārabhate| ato'gniṃ
manthāno na viramamāṇo sahasāgniṃ vindate| prajñāvāniti| prajñāvattvena caturṇāmaṅgānāṃ
phalaṃ bhavati yaduta mārgaphalam|(pṛ) smṛtyupasthānadharmā api pradhānīyāṅgāni| kasmāt
kevalamete pañca dharmā uktāḥ| (u) yadyapi sakalamaṅgam| tathāpīme dharmā mukhyatamāḥ yogibhirapyapekṣyante|
ata ime kevalamuktāḥ| sarveṣāṃ pāpakānāṃ parivarjanaṃ sarveṣāṃ kuśalānāṃ
sañcayaśca yogino'ṅgam| yathā......... sūtre varṇitam|

vimuktyāyatanasampaditi yat pañcavimuktyāyatanāni| ihaśāstā [anyataro vā] gurusthānīyaḥ [sa
brahmacārī] bhikṣūnāṃ dharmaṃ deśayati| yathā yathā dharmaṃ deśayati| tathā tathā [tasmin
dharme] arthapratisaṃvedī ca dharmapratisaṃvedī ca bhavati| [tasyārtha] pratisaṃvedino dharmapratisaṃvedinaḥ
prītirjāyate| prītamanasaḥ kāyaḥ praśrabhyate| praśrabdhakāyaḥ sukhaṃ vedayate|
sukhinaścittaṃ samādhīyate| idaṃ prathamaṃ vimuktyāyatanam| yatra bhikṣo [rapramattasyātāpinaḥ]
prahitātmano viharato['vimuktaṃ] cittaṃ vimucyate| [aparikṣīṇā] vā āsravāḥ
parikṣayaṃ gacchanti| [ananuprāptaṃ] vā anuttaraṃ yogakṣemamanuprāpnoti| dvitīyaṃ [vimuktyāyatanaṃ]
vistareṇa sūtrādhyayanam| tṛtīyaṃ pareṣāṃ dharmadeśanā| caturthaṃ vimukte sthāne
dharmāṇāmanuvitarkaḥ anuvicāraḥ| pañcamaṃ samādhinimittasya sugrahaṇaṃ yaduta navanimittādīni
yathāpūrvamuktāni|(pṛ) śāstā [anyataro] vā gurusthānīyaḥ sabrahmacārī kasmāt bhikṣūṇāṃ
dharmaṃ deśayati| (u) dharmasamāpādānena mahāntamarthamāpnoti| ityato deśanāṃ karoti| sabrahmacāryayaḥ
śāstāramupādāya pravrajitaḥ| indriyāṇāṃ paripācanāya dharmaṃ deśayati| gurusthānīyaḥ
sabrahmacārī samānakarmatvācca dharmadeśanāṃ karoti| bhikṣavo'vaśyaṃ dharmaṃ śṛṇvantītyataśca
[dharma]deśanāṃ karoti| ime pudgalā viśuddhaśīlādiguṇasampannāḥ tadyathā subhājanaṃ
samṛddhiṃ samādātuṃ bhavyam ityato dharmadeśanāṃ karoti|imāstisraḥ prajñāḥ dharmapratisaṃvedo
bahuśrutamayī prajñā| arthapratisaṃvedaścintāmayī prajñā| abhābhyāmubhābhyāṃ jāyate
prītiḥ yāvatsamāhitasya yathābhūtajñānaṃ jāyate| iyaṃ bhāvanāmayī prajñā| āsāṃ trisṛṇāṃ
prajñānāṃ trīṇi phalāni bhavanti yaduta nirvedo vairāgyaṃ vimuktiḥ| dharmaṃ śrutvā'dhītya
ca pareṣāṃ dharmaṃ deśayati| iyaṃ bahuśrutamayī prajñā| dharmānanuvitarkayati anuvicārayati|
iyaṃ cintāmayī prajñā| samādhinimittaṃ sugṛhṇāti| iyaṃ bhāvanāmayī prajñā|(pṛ) yā cittavimuktiḥ
[yaśca] āśravakṣayaḥ| anayoḥ ko bhedaḥ| (u) samādhinā kleśānāṃ vyāvṛttiścittavimuktiḥ|
kleśānāmatyantaprahāṇamāsravakṣayaḥ| (pṛ) śīlādayo dharmā api vimuktyāyatanam| yathoktaṃ-śīlavataścittaṃ
na vipratisarati| avipratisāriṇaḥ prītirjāyata ityādi| kadācit dānadihetorapi
vimuktirbhavati| kasmādime pañcaiva dharmā uktāḥ| (u)prādhānyātta evoktāḥ| (pṛ)
eṣāṃ dharmāṇāṃ kiṃ prādhānyam| (u) vimukteḥ sannikṛṣṭo hetuḥ| śīlādayastu viprakṛṣṭāḥ|
(pṛ) kathaṃ jñāyate sannikṛṣṭo heturiti| (u) yogī dharmaṃ śrutvā prajānāti skandhāyatanadhātūn|
taddharmakalāpamātre nāstyātmeti| ataḥ prajñaptirbhajyate| tatprajñaptibhaṅga eva vimuktirityākhyāyate|
ataḥ sannikṛṣṭo hetuḥ| uktañca sūtre-bahuśrutasyāniśaṃsā yaduta paraśāsanaṃ
nānuvartate, cittaṃ susamādhīyate ityādi| anenāpi jñāyate sannikṛṣṭo heturiti| tathāgataśāsane
mahān lābho'sti, kleśān nirodhayati, nirvāṇañca yātītyādi| asminnupaśamadharme
śrotā vā adhyetā vā anuvicintayitā vā kṣipraṃ vimucyate| ataḥ sannikṛṣṭo hetuḥ| dānena mahatpuṇyaṃ
vindate| śīlena gauravam| bāhuśrutyena prajñām| prajñayā āsravāṇāṃ kṣayaṃ vindate
na puṇyaṃ gauravaṃ vā| ato jñāyate sannikṛṣṭo heturiti| śāriputrādayo mahāprājñā iti kīrtyante|
[tat] sarvaṃ bahuśrutyāt|(pṛ) yadi bāhuśrutyena cittaṃ susamādhīyate| ānandaḥ kasmāt
prathame'ntime ca yāme vimuktiṃ nālabhata| (u) ānando na yāvanmastakamupadhāne nyadhatta
tāvadeva vimuktimalabhata| ato'sadadbhutadharme'vartata| kasmānna kṣipram| ānandasyatasmin
samaye vīryaṃ kiñcidduṣṭamāsīt| atimātraklāntatvānnālabhata vimuktim| ānando'smin yāma āsravāṇāṃ
kṣayamanuprāpnomīti praṇidadhyau| yathā ca bodhisattvo bodhimaṇḍe praṇihitavān| kastādṛśabalo
yathā ānandaḥ| sarvamidaṃ bāhuśrutyabalam|

anāvaraṇateti-yāni trīṇyāvaraṇāni karmāvaraṇaṃ, vipākāvaraṇaṃ kleśāvaraṇamiti| yasyemānyāvaraṇāni
na santi| na sa duḥsthāne patati| yo'kṣaṇebhyomuktaḥ sa mārgaṃ samādātuṃ bhavyo bhavati|
sa caturbhiścakraiḥ sampanna ityucyate| [tāni] pratirūpadeśavāsaḥ satpuruṣopāśrayaḥ ātmasamyakpraṇidhiḥ
pūrve ca kṛtapuṇyatā iti| [sa] catvāri srotaāpattyaṅgāni ca sādhayati yaduta
satpuruṣasaṃvāsaḥ saddharmaśravaṇaṃ, yoniśomanaskāro dharmānudharmapratipattiḥ| rāgādīn
trīn dharmānapi samutsṛjati| yathoktaṃ sūtre-trīn dharmānaprahāya na jarāvyādhimaraṇāni
santarati| iti|

anāsaktateti| “nāvaratīramupagacchati| na pāratīramupagacchati| na madhye saṃsīdati| na sthala
utsīdiṣyati| na manuṣyagrāho bhaviṣyati| nāmanuṣyagrāho bhaviṣyati| nāvartagrāho bhaviṣyati|
nāntaḥpūtī bhaviṣyati”| avaratīramiti ṣaṇṇāmādhyātmikānāmāyatanāmadhivacanam| pāratīramīti
ṣaṇṇāṃ bāhyānāmāyatanānāmadhivacanam| madhye saṃsīdati iti nandirāgasyādhivacanam|
sthala utsāda iti asmimānasyādhivacanam| katamo manuṣyagrāhaḥ| [iha] bhikṣurgṛhisaṃsṛṣṭo viharati|
[katamo]'manuṣyagrāhaḥ| [iha bhikṣurekatya ekatyo]'nyataraṃ devanikāyaṃ praṇidhāya
brahmacaryaṃ carati| ayamucyate'manuṣyagrāha iti| āvartagrāha iti pañcānāṃ kāmaguṇānamadhivacanam|
[katamaśca] antaḥpūtibhāvaḥ| iha bhikṣurekatyo duśśīlo bhavati| pāpadharmā aśuciḥ
śaṅkāsmarasamācāro'brahmacārī| ayamucyate'ntaḥpūtibhāva iti|yasyāsti ādhyātmikāyataneṣu
ātmagrahaḥ| tasya bāhyāyataneṣu ātmiyagrahaḥ| ādhyātmikabāhyāyatanebhyo nandirāgo bhavati|
atastatraiva nimajjate| tebhyastu ahaṅkāro jāyate| kasmāt| yadi kaścitkāyāsaktaḥ sukhī bhavatītyato['paraḥ]
kaścidāgatya laghu nindati| tadā [tasya]māno jāyate| evamātmīyanandirāgāhaṅkārāstaccittaṃ
vikṣepayanto'nyānapi nirvartayanti|(pṛ) dṛṣṭānte'smin kiṃ stroto bhavati|
yadyāryo'ṣṭāṅgikamārgaḥ strotaḥ| tadā ṣaḍādhyātmikabāhyāyatanāni pārau na syuḥ| nandirāgādayo
madhyaugha āvartaḥ pūtibhāvo'pi ca na syuḥ| yadi kāmatṛṣṇā strotaḥ| kathamimānanuvartya
nirvāṇamanuprāpnoti| (u) āryo'ṣṭāṅgikamārga eva strotaḥ| dṛṣṭānto nāvaśyaṃ sarvākāraiḥ
samāno bhavati| yathāyaṃ dāruskandho'ṣṭākṣaṇavinirmukto mahārṇavaṃ gacchati| evaṃ bhikṣurogho'kṣaṇairvinirmukta
āryāṣṭāṅgikamārgaṃ stroto'nuvartyaṃ nirvāṇa[mahārṇava]mavatarati|
yathā kumbhasadṛśaṃ stanamiti vacanaṃ tadākāramātraṃ gṛhṇāti na kāṭhinyaṃ mārdavaṃ vā| yathā
ca candropamaṃ vadanamiti vacanaṃ śobhā pauṣkalyaṃ gṛhṇāti na tadākāram| kiñca yogī āryamārganirgato'dhyātmabahirdhāyataneṣvāsajyate|
na tu yathāyaṃ dāruskandhaḥ strotomadhyagatastasmin
pāre'smin vā āsajyate pūtībhavati vā| ityādi|śāstrācārya āha-yathā gaṅgāstroto niyamena
mahārṇavaṃ prāpnoti| evamāryāṣṭāṅgikamārgastroto niyamena nirvāṇaṃ prāpnoti|evaṃ saṃkṣipyaikādaśamādhipariṣkārā
uktāḥ, yeṣu satsu niyamena samādhirlabhyate||antimapañcasamādhipariṣkāravargaścaturaśītyuttaraśatatamaḥ185
ānāpānavargaḥānāpānasya ṣoḍaśākārā yaduta sasmṛta
evāśvasiti smṛta eva praśvasiti| dīrghaṃ vā āśvasan dīrghamāśvasimīti prajānāti dīrghaṃ
vā praśvasan dīrghaṃ praśvasimīti prajānāti|| hrasvaṃ vā āśvasan hrasvamāśvasimīti prajānāti|
hrasvaṃ praśvasan hrasvaṃ praśvasimīti prajānāti|| sarvakāyapratisaṃvedī āśvasiṣyāmīti
śikṣate|| sarvakāyapratisaṃvedī praśvasiṣyāmīti śikṣate|| praśrambhayan kāyasaṃskāramāśvasiṣyāmīti
śikṣate| praśrambhayan kāyasaṃskāraṃ praśvasiṣyamīti śikṣate|| prītipratisaṃvedī
āśvasiṣyāmīti śikṣate| prītipratisaṃvedī praśvasiṣyāmīti śikṣate|| sukhapratisaṃvedī
āśvasiṣyāmīti śikṣate| sukhapratisaṃvedī praśvasiṣyāmīti śikṣate|| cittasaṃskārapratisaṃvedī
āśvasiṣyāmīti śikṣate| cittasaṃskārapratisaṃvedī praśvasiṣyāmīti śikṣate|| prasrambhayan
cittasaṃskāramāśvasiṣyāmiti śikṣate| praśrambhayan cittasaṃskāraṃ praśvasiṣyāmīti śikṣate||
cittapratisaṃvedī āśvasiṣyāmīti śikṣate| cittapratisaṃvedī praśvasiṣyāmīti śikṣate||
abhipramodayan cittamāśvasiṣyāmīti śikṣate| abhipramodayan cittaṃ praśvasiṣyāmīti śikṣate||
samādadhan cittamāśvasiṣyāmīti śikṣate| samādadhan cittaṃ praśvasiṣyāmīti śikṣate|| vimocayan
cittamāśvasiṣyāmīti śikṣate| vimocayan cittaṃ praśvasiṣyāmīti śikṣate|| anityānudarśī
āśvasiṣyāmīti śikṣate| anityānudarśī praśvasiṣyāmīti śikṣate|| virāgānudarśī āśvasiṣyāmīti
śikṣate| virāgānudarśī praśvasiṣyāmīti śikṣate|| nirodhānudarśī āśvasiṣyāmīti śikṣate|
nirodhānudarśī praśvasiṣyāmīti śikṣate|| pratinissargānudarśī āśvasiṣyāmīti śikṣate| pratinissargānudarśī
praśvasiṣyāmīti śikṣate|(pṛ) kathamānāpānasya dīrghaṃ hrasvaṃ vā bhavati|
(u) yathā kaścitparvatamārohati| yadi vā [vā] bhāraṃ vahati| [tadā] klāntaḥ hrasvaṃ śvasati|
tathā yogyapi audārike citte pravṛtte hrasvaṃ [śvasati]| audārikacittamiti capalaṃ rogavikṣiptaṃ
cittam| dīrghaṃ śvasatīti yadi yogī sūkṣmacitte sthitaḥ, [tadā] tasyāśvāsapraśvāsā
dīrghā bhavanti| kasmāt| sūkṣmacittānuvartina āśvāsapraśvāsā api sūkṣmā anupatanti| yathā
tasyaiva klāntasya viśrāntasya āśrāsapraśvāsā sūkṣmā anupatanti| tasmin samaye dīrghā aśvāsa
praśvāsā bhavanti|sarvakāya[pratisaṃvedī]ti| yogī kāye tucchādhimuktaḥ sarvaromakūpeṣu
vāyumantarbahiścāriṇaṃ paśyati| praśrambhayan kāyasaṃskāramiti| dhātubalalābhino vyupaśāntacittasya
yogina audārikā āśvāsapraśvāsā vyupaśāntā bhavanti| tadā yogī kāyammṛtyupasthānasamanvito
bhavati| prītipratisaṃvedīti| asmātsamādhidharmādasya citte mahatī prītirbhavati|
prakṛtito vidyamānā'pi naivaṃ bhavati| asmin samaye prītipratisaṃvedītyākhyāyate| sukhapratisaṃvedīti|
prīteḥ sukhaṃ jāyate| kasmāt| prītamanasaḥ kāyaḥ praśrabhyate, praśrabdhakāyaḥ
sukhaṃ vindate| yathoktaṃ sūtre-prītamanasaḥ kāyaḥ praśramyate| praśrabdhakāyaḥ sukhaṃ
vedayate| iti|cittasaṃskārapratisaṃvedīti| yogī prītāvādīnavaṃ paśyati| rāgajanakatvāt|
rāgo'yaṃ cittasaṃskāraḥ cittādutpannatvāt| vedanāyāṃ rāgo jāyata ityato vedanāṃ cittasaṃskāraṃ
paśyati| praśrambhayan cittasaṃskāramiti| yogī paśyati vedanāto rāgo jāyate| tat praśrambhayataścittamupaśāmyati|
audārikavedanāmapi praśrambhayatīti praśrambhayan cittasaṃskāramityucyate|
cittapratisaṃvedīti| yogī praśrambhayan vedanāsvādaṃ paśyati cittaṃ śāntaṃ
na līnaṃ noddhatam| cittamidaṃ kasmiṃścitsamaye punarlīnaṃ bhavati| tasmin samaye'bhipramodayati|
yadi punaruddhatam| tasmin samaye samādadhāti| yadyubhayadharmavinirmuktam| tasmin
samaye samutsṛjet| ata ucyate vimocayan cittamiti| evaṃ yogī samāhito'nityākāramutpādayati|
anityākāreṇa kleśān prajahāti| ayaṃ nirodhākaraḥ| kleśānāṃ prahāṇāccittaṃ nirvidyate|
ayaṃ virāgākāraḥ| viraktacittatayā sarveṣāṃ pratinissargamanuprāpnoti| ayaṃ prati nissargākāraḥ|
evamanupūrvaṃ vimuktimanuprāpnotīti ṣoḍaśākārā ānāpānasmṛterbhavanti|(pṛ) kasmādānāpānasmṛtirāryavihāra
iti divyavihāra iti brahmavihāra iti śaikṣavihāra iti aśaikṣavihāra iti
cocyate| (u) vāyurākāśe viharati| ākāśalakṣaṇaṃ rūpalakṣaṇaṃ prakaṭayati| rūpalakṣaṇamidaṃ
śūnyameva| śūnyataivāryavihāra ityāryavihāro bhavati| śubhadeveṣūtpatyarthatvāt divyavihāraḥ|
upaśamaprāpaṇārthatvāt brahmavihāraḥ| śaikṣadharmapratilābhārthatvāt śaikṣavihāraḥ|
aśaikṣārthatvādaśaikṣavihāraḥ|(pṛ) yadyaśubhabhāvanayā kāyādvirakto vimuktimanuprāpnoti|
ka upayoga ebhiḥ ṣoḍaśabhirākāraiḥ| (u) aśubhabhāvanayā alabdhavairāgyasya ātmadurviṇṇasya
kāyacitte vyāmohite syātām| yathā duṣṭamauṣadhaṃ sevamānasya vyādhiḥ punarbhavati| evamaśubhabhāvanayā
durnivedo bhavati| yathā valgumuttitīrṣayā bhikṣavo'śubhabhāvanayā atīva nirviṇṇā
viṣapānabhṛgupatanādibhirvividhairātmānaṃ dhnanti sma| na tathā ime ṣoḍaśākārā vairāgyaprāpakā
api na durnivedajanakā bhavantītyato viśiṣyante| kiñca ayamākāraḥ sulabhaḥ svakāyāvalambitvāt|
aśubhā[kārastu] suvināśaḥ| ayamākāraḥ sūkṣmaḥ svakāyavipariṇāmakatvāt| aśubhākāra
audārikaḥ| asthikaṅkālavipariṇāmaduṣṭaḥ| ayamākāraḥ sarveṣāṃ kleśānāṃ bhedakaḥ| aśubhākārastu
maithunarāgamātrasya kasmāt| sarve hi kleśā vitarkaṃ pratītya jāyante| ānāpānasmṛteśca
sarvavitarkopacchedārthatvāt|(pṛ) anāpānaṃ kiṃ kāyānubandhi kiṃ cittānubandhi| (u)
kāyānubandhi cittānubandhi ca| kasmāt| garbhāśayagatasyābhāvāt jñāyate kāyādhīnamiti| caturthadhyānādikasyācittakasya
cābhāvāt jñāyate cittānubandhīti| (pṛ) āśvāsapraśvāso'bhūtvotpannaścittādhīno
na syāt| kasmāt| sa na manaso vaśādutpadyate| yathā anyadvastu smarati
citte sadā āśvāsapraśvāsā bhavanti| yathā [bhukta] āhāraḥ svayaṃ paripacyate| yathā ca pratibimbaṃ
svayaṃ pravartate na puruṣaḥ karoti|(u) āśvāsapraśvāso'bhūtvotpadyate na smṛtivaśāt|
kintu pratyayasāmagryotpadyate| sacittasyāsti acittakasya punarnāsti| ato jñāyate cittādhīna
iti| yathācittañca bhidyate| audārikacittasya hrasvaḥ| sūkṣmacittasya dīrghaḥ| ānāpānaṃ
bhūmyadhīnaṃ cittādhīnam| ānāpāna(bhūmi)gatasya ānāpānabhūmirapyasti| [tasya] tasmin
samaye cittamapyasti| ānāpānabhūmirnāma kāmadhātu strīṇi dhyānāni ca| ya ānāpānabhūmigataḥ
[tasya] asti tu ānāpānabhūmi-cittam| acittakasya tasmin samaye [tadbhūmi-] cittamapi nāsti|
ānāpānavihīnabhūmigatasya tasmin samaye [tadbhūmi ścitta] mapi nāsti|(pṛ) śvāsa utpadyamāna
kiṃ pūrvamāśvasati| kiṃ vā pūrvaṃ praśvasati| (u) upapattikāle pūrvamāśvasati| maraṇakāle'nte
praśvasati| evaṃ caturthadhyāne nirgamanapraveśāvapi| (pṛ) ānāpānasmṛtiriyaṃ kathaṃ
paripūrṇā bhavati| (u) yogī yadi ṣoḍaśākārān pratilabhate| tasmin samaye paripūrṇā bhavati|
kecicchāstācāryā vadanti-ṣaḍibhaḥ pratyayaiḥ paripūrṇeti| [ṣaṭ pratyayā] yaduta gaṇanā
anubandhanā śamatho vipaśyanā vivartanaṃ pariśuddhiḥ| gaṇanā ānāpānagaṇanā ekata ārabhya
yāvaddaśa| triprakārā gaṇanā samā vā atiriktā vā nyūnā vā| samā nāma daśasu satsu daśeti
gaṇayati| atiriktā nāma ekādaśasu daśeti gaṇayati| nyūnā nāma navasu daśeti gaṇayati| anubandhanaṃ
nāma yoginaścittamānāpānamanubadhnāti| vipaśyanā nāma yogī āśvāsapraśvāsān kāyānubaddhān
maṇiṣu sūtravatpaśyati| śamatho nāma cittasyānāpāne pratiṣṭhāpanam| vivartanaṃ nāma
cittaṃ pratītya kāyasya pravṛttiḥ, cittaṃ pratītya ca vedanāyāḥ| pratyutpannacittadharmo'pyevam|
pariśuddhirnāma yogini sarvakleśaiḥ sarvākṣaṇaiśca vimukte cittaṃ pariśudhyati|neme'vaśyaniyatāḥ|
kasmāt| ākāreṣu gaṇānubandhanarūpayo dvayodharmayornāvaśyamupayogo bhavati|
yato yogī kevalamānāpāne cittaṃ pratiṣṭhāpayan sarvān vitarkānupacchedayati| yaḥ ṣoḍaśavidhamācarituṃ
samarthaḥ sa paripūrṇa ityucyate| idaṃ paripūrṇalakṣaṇañcāniyatam| mṛdvindriyācaritaṃ
tīkṣṇendriyasyāparipūrṇam|(pṛ) ānāpānasūtre'smin kasmāduktam-āhārāya bhavatīti|
(u) ānāpānastimitasya kāyaḥ sukhī bhavati| yathā madhurānnabhujaḥ kāyaḥ prahlādyate| ataḥ
āhārāya bhavatītyucyate| (pṛ) eṣu ṣoḍaśākāreṣu kimānāpānaṃ saṃsmarati| (u) asya puruṣeṇa
pañcaskandhān nirākartumupāya ityākhyā| pañcaskandheṣu nirākṛteṣu prajñaptirnirākṛteti kaḥ
punarupayoga ānāpānasmṛtyā| idameva kāyānusmṛtirityucyate| caturdhā kāyamanusmaratīti kāyānusmṛtiḥ|(pṛ)
smṛtiratītālambanā| āśvāsapraśvāsāḥ pratyutpannāḥ| kasmāt tat smṛtirbhavati|
(u) idaṃ prajñaptibhedakaṃ jñānamanusmṛtināmnocyate| caitasikadharmāṇāmanyonyaṃ nāma bhavati|
yathā daśasaṃjñādayaḥ smṛtipūrvaṃ kriyamāṇatvāt anusmṛtirityucyate | dīrghahrasvādīnāṃ
nāryavihāra ityabhidhānam| kathaṃ vihāravirhīnaṃ smṛtyupasthānamityākhyāyate| uktañca sūtre
yogī ānāpānaṃ śikṣamāṇaḥ dīrgha[māśvasan] vā [śikṣate] hrasvaṃ vā sarvakāyapratisaṃvedī
vā praśrambhayan kāyasaṃskāraṃ vā [śikṣate]| tasmin samaye kāyasmṛtyupasthānaṃ bhavati|ayamādya
upāyamārgaḥ| viśuddhaye bhavatītyato'nte prahāṇamārrga ityucyate| atra anityādyākāro'sti|
asminsūtre paraṃ noktam| anyasmin sūtretūktam-yogī ānāpāne [sthitaḥ] kāye samudayadharmānudarśī
vyayadharmānudarśī, samudayavyayadharmānudarśī viharatīti| āha-kāyamanityaṃ
paśyatītyādi| caturthe paramanityādyākāraḥ paripūrṇatvāduktaḥ||ānāpānavargaḥ pañcāśītyuttaraśatatamaḥ|186
samādhyapakṣāla vargaḥsamādhirayaṃ tatpratibandhibhirapakṣālairvinirmuktaḥ
san mahaddhitaṃ sādhayati| samādhyapakṣālamiti yaduta audārikī prītiḥ| yathoktaṃ sūtre-mamaudārikaṃ
prītiprāmodyaṃ cittasya dūṣaṇamabhūt iti| yogī notpādayedidamaudārikaṃ prītipramodyam|
rāgādidoṣāṇāṃ samāhita cittavikṣepakatvāt|(pṛ) dharmādutpadyamānaṃ prītiprāmodyaṃ
kathaṃ notpādayet| (u) yoginaḥ śūnya tāmanusmarato na prītipramodyaṃ jāyate| asti sattva
iti saṃjñayā hi prītiprāmodyaṃ jāyate| pañcasu skandheṣu nāsti sattvaḥ, kathaṃ prītiprāmodyaṃ
bhaviṣyati| yogī evamanusmaret-hetupratyayai vividhā dharmā jāyate yadutātapālokādayo
dharmāḥ| tatra kiṃ prītiprāmodyam| ye prītiprāmodyakarā dharmāḥ te sarve parimārgitā vyagravikṣepakā
iti paśyato yogina audārikaṃ prītiprāmodyaṃ nirudhyate| yogī punarmahāntamarthaṃ
prārthayate| nātapālokādibhirdharmairayaṃ bhavati| ato na prītiprāmodyaṃ jāyate| yogī nirodhalakṣaṇaṃ
lābhaṃ paśyatītyato nātapālokādibhiḥ [tasya] prītiprāmodyaṃ bhavati| ayaṃ yogī
upaśamaṃ bhāvayan kleśānāṃ kṣayamicchati| ato na prītiprāmodyamutpādayati| īdṛśaiḥ pratyayairaudārikaṃ
prītiprāmodyamupaśamayati|bhīrutāca samādherapakṣālaḥ| ahaṅkāramālambanaṃ
dṛṣṭvā bhīrutāṃ janayati| loke yāni bhairavasthānāni tāni sarvāṇi yogī paśyati| tāni sarvāṇi
anityaṃ vikṣepakamiti parīkṣya [tāni] nānuvidadhīta| kasmāt| dhyānaniṣaṇṇadharme'styayaṃ
bhairavadarśanasya pratyayaḥ| nānena bhīrutāṃ janayet| sarvamidamabhūtaṃ śūnyaṃ māyāvat|
bālānāṃ vañcanamatattvam| evaṃ cintayato bhīrutā viyujyate| dharmān śūnyānupāśrayato nāsti
bhīrutā| vihārabalādidaṃ vailakṣaṇyamanubhavāmītyanusmaran na bibhyāt| kiñca kāye śīlaśrutādiguṇasampadasti|
na hiṃsāprayogapratyaya ityanusmarato na bhavati bhīrutā| yogyayaṃ mārge
paramābhirata ityataḥ kāyajīvite'napekṣo bhavati| kasmāt bibhyāt| kiñcāsya cittaṃ sadā
samyaksmṛtau tiṣṭhati| ato bhīrutā nāvakāśaṃ labhate| śūralakṣaṇānusmaraṇācca na bibheti|
bhīrutā ceyamabalīnatālakṣaṇam| evamādinā bhīrutāmapasārayati|adamaḥ samādherapakṣālaḥ| [adamo]
yat yogī śītavātādibhirvyādhimān| yadi vātiklāntijarāmaraṇapratyayairadāntakāyo bhavati|
rāgatṛṣṇerṣyādibhiḥ kleśairadāntacittasya dhyānasamādhayo naśyanti| ato yogī svakāyacitte
saṃrakṣan damayet|vailakṣaṇyañca samādherapakṣālaḥ| [velakṣaṇyaṃ] yat malinatvalakṣaṇam|
kiñcidamalinatālakṣaṇamapi dhyānasamādhīnāṃ vikṣepakam| yathā dānādilakṣaṇam|vaiṣamyañca
samādherapakṣālaḥ| [vaiṣamyaṃ] yat vīryaṃ duṣṭhulaṃ yadi vā'tilīnam| duṣṭhulasya kāyacitte'tiklānte|
atilīna[vīryo] na samādhinimittaṃ gṛhṇāti| ubhāvapi samādheścyutau bhavataḥ|
yathā vartakāpoto gāḍhaṃ gṛhīto'tilkānto bhavati| śithilaṃ gṛhīto hastādutpatet| yathā vā
dāntā vīṇāyāstantryo'tyāyatā vā'tiśithilā vā ubhayathā na svaraṃ sādhayanti| ārabdhavīryaṃ
pravegavat tadā duṣaṇāvasānaṃ bhavet| yathā bhagavānanuruddhamāha-atyārabdhavīryasya kausīdyaṃ
bhavet iti| kasmāt| atyārabdhavīryo hi vastvaprasādhya kausīdye patet| atilīnavīryo'pi
na vastu sādhayati| ato vaiṣamyaṃ samādherapakṣālo bhavati|amanaskāraḥ samādherapakṣālaḥ|
amanaskāro nāma saddharmāmanaskāraḥ| manaskāraprītidharme satyapi nāsti vedayitam (?)|
samādhinimittamanaskṛtya bāhyarūpasya manaskāraścāmanaskāraḥ| yogī cittaikāgryeṇārabdhavīryo
vedanīyadharmaṃ manasi kuryāt| yathā tailapātramāharet|vaiparītyañca samādherapakṣālaḥ|
[vaiparītyaṃ] yat rāgabahulaḥ karuṇācaritamupādatte| dveṣabahalo'śubhaṃ bhāvayati| imau
dvāvapi pratītyasamutpādaṃ bhāvayataḥ| atilīne citte śamathaṃ bhāvayati| atyuddhate citte
vīryamārabhate| anayo dvayościttayorupekṣāmācarati| idaṃ vaiparītyam|abhijalpaḥ samādherapakṣālaḥ|
[abhijalpo] yat vitarkavicārabāhulyam| vitarkavicārāṇāmabhijalpahetutvāt| cittañca
nālambane sudṛḍhapratibaddhaviharaṇaṃ, nābhiramate|lakṣaṇagrahaṇañca samādherapakṣālaḥ|
lakṣaṇaṃ trividham-yat śamathalakṣaṇamārambhalakṣaṇamupekṣālakṣaṇamiti| punastrividhaṃ samādhau
samāpattilakṣaṇaṃ sthitilakṣaṇaṃ vyutthānalakṣaṇam iti| īdṛśalakṣaṇānāṃ pravibhāgākuśalo
yogī dhyānācyavate|mānañcasamādherapakṣālaḥ| yadāha-ahameva samādhimupasampadya viharāmi
na tu sa itīdaṃ mānaṃ bhavati| yadāha-sa evopasampadya viharati nāhamitīdaṃ mānakalpaṃ
bhavati| yadyapratilabdhasamādhirāha-pratilabdhavāniti| idamadhimānam| apraṇītasamādhau
praṇītasaṃjñāmutpādayati idaṃ mithyāmānam|rāgādidharmā api samādhyapakṣālāḥ| yathoktaṃ sūtre-yo
bhikṣurekadharmeṇa samanvitaḥ sa na paśyati cakṣuranityamiti| [katamo'sāvekadharmaḥ]
rāgaḥ iti| (pṛ) sarve'vītarāgāḥ sattvā kiṃ na paśyanti cakṣuranityamiti| (u) vacanamidaṃ
kiñcit nyūnam| pratyutpanne samutpannarāgo na paśyati cakṣuranityamiti iti vaktavyam| [rāga]
samanvite'pi kaścidbhedaḥ| keṣāñcidrāgādayo ghanatarāḥ sadā cittamāviśanti| tadā [teṣāṃ
te] samādhiṃ pratibadhnanti| tanubhūtāstu na sadāviśanti| tadā nāpakṣālā bhavanti|sūtre coktā
srayodaśa kṛṣṇadharmāḥ samādhipratikūlāḥ trayodaśa śukladharmāḥ samādhyanukūlāḥ| yadbhagavānāha-trīṇa
dharmānaprahāya na jarāvyādhimaraṇaṃ tarati| [katame trayaḥ] rāgadveṣamohāḥ|
trīn dharmānaprahāya na samucchedayati rāgadveṣamohān| [katame trayaḥ|] satkāyadṛṣṭiḥ
śīlavrataparāmarśo vicikitsā| atha santi trayo dharmāḥ ayoniśomanaskāro duścaritamatilīnacittatā|
atha santi trayo dharmā muṣitasmṛtitā, asamprajanyaṃ vikṣiptacittatā iti| atha santi
trayo dharmā auddhatyamindriyeṣvaguptadvāratā śīlavipannatā| atha santi trayo dharmāḥ asrāddhyaṃ
dauśśīlyaṃ kausīdyamiti| atha santi trayo dharmāḥ sajjane'ratiḥ saddharmaśravaṇe
dveṣaḥ paradoṣaprakaṭane prītiḥ| ata santi trayo dharmaḥ agauravatā saṃkathyadūṣaṇaṃ duṣprajñasevanam|
trīn dharmānaprahāya na prajahāti asatkāraṃ saṃkathyadūṣaṇaṃ duṣprajñasevanam
[katame trayaḥ|] ahrīkyamanapatrāpyaṃ pramādaḥ| ahrīkyamanapatrāpyaṃ pramādaṃ prahāya prajahāti
asatkāraṃ saṃkathyadūṣaṇaṃ duṣprajñasevanam| [evaṃ] yāvatsatkāyadṛṣṭiṃ śīlavrataparāmarśaṃ
vicikitsāṃ prajahan prajahāti rāgadveṣamohān jarāvyādhimaraṇāni ca tarati|atra jarāvyādhimaraṇānāṃ
taraṇameva yannirupadhiśeṣanirvāṇam| rāgadveṣamohānāṃ samuccheda evārhatphalaṃ
sopadhiśeṣanirvāṇam| saktāyadṛṣṭiśīlavrataparāmarśavicikitsānāṃ samuccheda eva yacchrāmaṇyaphalam|
ayoniśomanaskāraduścaritātilīnacittānāṃ samuccheda eva yadūṣmagatādinirvedhabhāgīyakuśalamūlam|
muṣitasmṛtyasaṃ prajanyavikṣiptacittānāṃ samuccheda eva yat caturṇāṃ
smṛtyupasthānānāṃ bhāvanā| auddhatyendriyeṣvaguptadvāratāśīlavipannatānāṃ samuccheda eva
yat pravrajitaśīlasamādānam| sajjanāratisaddharmaśravaṇadveṣaparadoṣaprakaṭanaprītināṃ, aśrāddhayadauśśīlyakausīdyānāṃ,
asatkārasaṃkathyadūṣaṇaduṣprajñasevanānāṃ, ahrīkyānapatrāpyapramādānāñca
samuccheda eva yat gṛhiṇaḥ pariśuddhiḥ|kasmāt| yat kaścit rahogataḥ pāpakaṃ kṛtvā
na lajjate tadāhrīkyam| yat sa pāpakacittapravṛtterūrdhvaṃ saṅghamadhye'pi pāpakaṃ kṛtvā
nāpatrapate| tadanapatrāpyam| saddharmamūlātkuśaladharmadvayādbhaṣṭasya sadā'kuśaladharmānuvartanaṃ
pramādaḥ| ebhistribhirdharmaiḥ samanvito gurusthānīyenacāryeṇānuśiṣṭhaṃ na samādatte|
sā agauravatā| ācāryaśāsanasya viparyayācaraṇaṃ saṃkathyadūṣaṇam| evaṃ sati ācāryaṃ
parivarjya ciraṃ durjanopasadanaṃ duṣprajñasevanam| ebhyo'nūtpannamahrīkyamagauravatā|
anapatrapādbhavati saṃkathyadūṣaṇam| pramādādbhavati durjanopasadanam| ato'śrāddho bhūtvā
dauḥśīlyaṃ samādāya kusīdo bhavati| durjanaṃ sevamānaḥ [ārya]śāsanamaśraddadhāna āha-nāsti
duṣkṛtasya vipāka iti| duṣkṛtamācaran vipākaṃ vindata iti śṛṇvanmātro vā kukkaṭaśvādidharmaṃ
samādāyātyantikapāpameva kāṅkṣate| taddharmaṃ samādāya na kiñciddhitamavindateti kausīdyamutpādayati|
kausīdyāt sajjane'prīto bhavati yat tattvato nāsti samyak caryāvihārīti|
saddharmaśravaṇaṃ dviṣan āha samyak caritadharmā mithyādharmāḥ nāsti tataḥ kaścanopakāra iti|
cittakaṣāyāt paradoṣaprakaṭane prīta āha-parasya dharmacaryāto matsadṛśaṃ nāsti kiñcilabdhamiti|
evaṃ kleśānāmanigṛhītavataścittamuddhataṃ bhavati| auddhatyādindriyāṇāmasamādadhānasya
śīlaṃ vipadyate| śīlavipattyā smṛtirmuṣitā bhavati| asamprajanye viharataścittaṃ vikṣipyate|
ayoniśomanaskāraśca jāyate| jātāyoniśomanaskāratvāt durmārge carati| durmārge caran
nārthaṃ pratilabhate| ataścittaṃ mugdhamatilīnaṃ bhavati| cittasya mohāt na trīṇi saṃyojanāni
samucchedayati| asamucchinnatrisaṃyojanatvānna rāgādikleśān prajahati| tato vyādhyādayaḥ
sarvā vipattayaśca bhavanti| eṣāṃ viruddhāḥ śukladharmāḥ|śokaḥ samādherapakṣālaḥ|
tasmin varṣe māse ayane samādhimamukaṃ nālabha iti cintayato yoginaḥ śoko jāyate|prītyāsvādane'bhiniveśo'pi
samādhyapakṣālaḥ| anabhiratiśca samādherapakṣālaḥ| pratirūpadeśakalyāṇamitrādipratyayān
labdhvā'pi na cittamabhiramate|kāmādīni nīvaraṇāni samādherapakṣālā bhavanti|
saṃkṣipya yāvaccīvarapiṇḍapātādayo dharmāḥ kuśalamūlāpakarṣaḥ akuśalamūlaprakarṣaśca sarvāṇi
samādherapakṣālāni bhavanti| iti buddhvā yatnena tānyapanetuṃ paryeṣeta||samādhyapakṣālavargaḥ
ṣaḍaśītyuttaraśatatamaḥ|187 śamathavipaśyanāvargaḥ(pṛ) bhagavān tatra tatra sūtre
bhikṣūnāmantryāha-[iha bhikṣuḥ] araṇyagato vāyatanagato vā vṛkṣamūlagato vā śūnyāgāragato
vā manasi kuryāt dvau dharmau yaduta śamatho vipaśyanāca iti| yadi sarve dhyānasamadhyādidharmā
manasi kartavyāḥ| kasmāt śamathavipaśyanāmātramāha| (u) śamatho nāma samādhiḥ| vipaśyanā
prajñā| sarve ca kuśaladharmā bhāvanājātā iti dvāvimau parigṛhītau| vikṣiptacittagatāḥ
śrutacintāmayādiprajñā apyatra saṅgṛhītāḥ| ābhyāṃ dvābhyāmeva mārgadharmaṃ karoti| kasmāt|
śamatho hi saṃyojanā vyāvartayati| vipaśyanā samucchedayati|śamathastṛṇagrahopamaḥ
vipaśyanā asinā tallavanopamā| śamatho bhūmimārjanopamaḥ| vipaśyanā gomayavikīrṇanopamā| śamatho
rajomārjanopamaḥ| vipaśyanā jalena kṣālanopamā| śamatho jale nimajjanopamaḥ| vipaśyanā
agnāvuttāpanopamā| śamatho gaṇḍopamaḥ| vipaśyanā śastracikitsopamā| śamathaḥ sirodgamopamaḥ|
vipaśyanā raktapāṭanopamā| śamathaścittadamanopamaḥ| vipaśyanā atilīnacittavyutthānopamā|
śamathaḥ suvarṇasya culukīkaraṇopamaḥ| vipaśyanā adhidhamanopamā| śamathaḥ sūtrapātopamaḥ|
vipaśyanā bhūmisamīkaraṇopamā| śamathaḥ sandaśinyā sandaṃśopamaḥ| vipaśyanā śastreṇa
kṛntanopamā| śamathaḥ kavacopamaḥ| vipaśyanā bhaṭānāṃ śastrādānopamā| śamathaḥ samīkriyopamāḥ|
vipaśyanā śaṅkuvedhopamā| śamatho medaḥsevanopamaḥ| vipaśyanā auṣadhapradānopamā|
śamathaḥ suvarṇakuṭṭanopamaḥ| vipaśyanā bhājanakaraṇopamā|laukikāḥ sattvāḥ sarve sukhaṃ duḥkhaṃ
vā iti dvayorantayoḥ patitāḥ| śamathaḥ sukhaṃ tyajati| vipaśyanā dukhaṃ pariharati|
kiñca saptasu viśuddhiṣu śīlaviśuddhiścittaviśuddhiśca śamathaḥ| anyāḥ pañca vipaśyanā| aṣṭamahāpuruṣavitarkeṣu
ṣaḍvitarkāḥ śamathaḥ| dvau vipaśyanā| caturṣu smṛtyupasthāneṣu trīṇi
śamathaḥ| caturthaṃ vipaśyanā| catvāri ṛddhipādāni śamathaḥ| catvāri samyakpradhānāni vipaśyanā|
pañcasu indriyeṣu catvārīndriyāṇi śamathaḥ| prajñendriyaṃ vipaśyanā| evaṃ balamapi|
saptasu bodhyaṅgeṣu trīṇi bodhyaṅgāni śamathaḥ| trīṇi bodhyaṅgāni vipaśyanā| smṛtistu ubhayagā|
aṣṭasu mārgāṅgeṣu trīṇyaṅgāni śīlam| dve aṅge śamathaḥ| trīṇyaṅgāni vipaśyanā| śīlamapi
śamathānubandhi| śamatho rāgaṃ samucchedayati| vipaśyanā avidyāmapanayati| yathoktaṃ
sūtre-śamatho bhāvitaścittaṃ bhāvayati| cittaṃ bhāvitaṃ rāgaṃ prajahāti| vipaśyanā bhāvitā
prajñāṃ bhāvayati| prajñā bhāvitā avidyāṃ prajahāti iti| kāmaviyuktatvāt cittaṃ vimucyate|
avidyāviyuktatvāt prajñā vimucyate| tadubhayavimukti lābhino na punaḥ kiñcidavaśiṣyate|
ato dvayamātramuktam|(pṛ) yadi śamatho vipaśyanā cittaṃ bhāvayati prajñāṃ bhāvayati| cittaprajñābhāvitvāt
rāgamavidyāñca prajahāti| kasmānniyama ucyate| śamathaścittaṃ bhāvayan rāgaṃ
prajahāti| vipaśyanā prajñāṃ bhāvayantī avidyāṃ prajahātīti| (u) vikṣiptacittakasya cittasantānāni
rūpādiṣu samudācaranti| santanyamānamidaṃ cittaṃ śamathaṃ labhate| tacchamanāducyate
śamathaścittaṃ bhāvayatīti| śamitāccittājjāyate prajñā| ata ucyate vipaśyanā prajñāṃ
bhāvayatīti| utpannavipaśyanasyordhvaṃ yatkiñcidbhāvitaṃ sarvaṃ bhāvitā prajñetyucyate|
ādyā prajñā vipaśyanā paścāprajñetyucyate|yathoktaṃ sūtre-śamatho bhāvito rāgaṃ prajahātīti|
idaṃ vidhnībhūtaprahāṇaṃ bhavati| kena tat jñāyate| rūpādiṣu bāhyakāmeṣu rāgo jāyate|
śamathauṣadhaṃ labdhavato na punarjāyate| yathoktaṃ sūtre-yogī nirāmiṣāṃ prītiṃ labhamānaḥ
sāmiṣāṃ prītiṃ jahāti iti| yaduktamavidyāprahāṇamiti, tadātyantikaprahāṇam| kena tat jñāyate|
avidyāprahāṇāddhi rāgādayaḥ kleśāḥ prahīyante nirudhyante nāvaśiṣyante| sūtre'pyuktam-rāgavirāgāt
cetovimuktiḥ| idaṃ vighnībhūtaprahāṇaṃ bhavati| avidyāvirāgāt prajñāvimuktiḥ|
idamātyantikaprahāṇam| iti| asti ca dvidhā vimuktiḥ sāmayikavimuktiḥ akopyavimuktiriti| sāmayikavimuktirvighnībhūtaprahāṇam|
akopyavimuktirātyantikaprahāṇam|(pṛ) sāmayikī vimuktiḥ
pañcavidhānāmarhatāmanāsravā vimuktiḥ| akopyā vimuktiścākopyadharmaṇo'rhato'nāsravā vimuktiḥ|
kasmādvidhnībhūtaprahāṇamātramucyate| (u) neyamanāsravā vimuktiḥ| kasmāt| samayavimukto
hi yat adhikabalena kañcitkālaṃ saṃyojanāni vighnayati nātyantaṃ prajahāti| paścātpunaḥ
[saṃyojanāni]prādurbhavanti| ato nānāsravā[sā] bhavati| vimuktiriyaṃ sāmayikatṛṣṇāvimuktiḥ|
kṣīṇāsravasyārhato nāsti kiñcidiṣyamāṇam| (pṛ) tathā ced nāryasyeṣyamāṇaṃ śīlam| (u) śaikṣāṇāmakṣīṇāsravatvāt
ātmamatiḥ kadācitprādurbhavati| ataḥ śīle jāyata iṣṭam| nārhato'tyantaprahīṇātmamateḥ|(pṛ)
godhiko'rhan ṣaḍvāraṃ sāmayikavimukteḥ parihiṇaḥ| saptamaparihāṇabhayādasinātmānaṃ
jaghāna| yadi sa āsravān vināśitavān, nātmānaṃ hanyāt| ato jñāyate samayavimukto
nānāsrava ityucyate| (u) ayaṃ spṛṣṭāt saṃyojanaprahāṇātsamādheḥ parihīṇaḥ| asmātsamādheḥ
ṣaṭkṛtva parihīṇaḥ| saptamavāraṃ spṛṣṭvā samādhimimaṃ ātmānaṃ hantumaicchat| tasmin
samaye saṃkalpito'rhanmārgamaspṛśat| ato māraḥ śaikṣo vivṛttakāyaskandhaṃ mṛta iti ācaturdigantaṃ
tadvijñāpanāya yena bhagavān tenopasaṃkramya bhagavantametadavocat|śrāvakaste [mahāvīra
maraṇaṃ maraṇābhibhūḥ|]akāṃkṣate cetayate [tanniṣedha dyutendriya]|atha khalu bhagavān
[māra iti viditvā ta] mavocat|[evaṃ hi dhīrāḥ kurvanti nākāṃkṣante [ca] jīvitam|]samūlāṃ
tṛṣṇāmṛdgṛhya godhikaḥ parinirvṛtaḥ|| iti|(pṛ) yaḥ kṣīṇarāgaḥ sa vighnībhūtaprahāṇakaḥ|
sūtra uktaṃ-rāgāccetovimuktiḥ| dveṣamohābhyāṃ prajñāvimuktiriti| kiñcāha-nandirāgaprahāṇācceto
vimuktiriti| āha-kāmāsravāccittaṃ vimucyata iti| evaṃ vighnībhūtavimuktiḥ syāt na pāramārthikavimuktiḥ|
(u) atrāpyuktam-avidyā prahīyata iti| ato jñāyata iyamātyantikavimuktiriti|
yadi mataṃ rāgaprahāṇaṃ kadācidvidhnībhūtaprahāṇaṃ, kadācidātyantikaprahāṇamiti| anutpannatattvajñānasyedaṃ
vidhnībhūtaprahāṇam| tattvajñānānusāriṇa atyantikaprahāṇam| nāsti
tu kaścit [kevalaṃ] śamathaṃ spṛṣṭvā rāgamātyantikaṃ prajahātīti| tathā cet tīrthikā api rāgamātyantikaṃ
prajahyuḥ| vastutastu na tathā| ato jñāyata idaṃ vighnībhūtaprahāṇamātramiti|(pṛ)
sūtra uktam-śamathena cittaṃ bhāvayati| vipaśyanāmupādāya vimuktiṃ spṛśati| vipaśyanayā
cittaṃ bhāvayati| śamathamupādāya vimuktiṃ spṛśatīti| tat katham| (u) yogīyadi samādhiṃ
pratītya kṣayamālambya prajñāmutpādayati| tadocyate śamathena cittaṃ bhāvayati| vipaśyanāmupādāya
vimuktiṃ spṛśatīti| yadi vikṣiptacittena skandhadhātvāyatanādīni vikalpayati| tatpratītya
kṣayamālambya śamathaṃ spṛśati| tadocyate vipaśyanayā cittaṃ bhāvayati| śamathamupādāya
vimuktiṃ spṛśatīti| yadi smṛtyupasthānādīni nirvedhabhāgīyāni spṛṣṭvā cittaṃ parigṛhṇāti|
tadā śabhathaṃ vipaśyanāṃ yuganaddhaṃ bhāvayatīti| sarve ca yogino dvāvimau dharmau
niśritya cittaṃ nirudhya vimuktiṃ spṛśanti||śamathavipaśyanāvargaḥ saptāśītyuttaraśatatamaḥ|188
samādhibhāvanāvargaḥ(pṛ) bhavānavocat-samādhiṃ bhāvayediti| samādhicittamidaṃ pratiṇakṣamutpannavināśi|
tat kathaṃ bhāvayitavyaṃ bhavati| (u) pratyakṣaṃ paśyāmaḥ khalu kāyikaṃ
karma pratikṣaṇavināśyapi bhāvanāvaśādvibhinnakauśalaṃ bhavati| bhāvanāvaśāt ciraṃ punaḥ
punaḥ pravartyamānaṃ sat sukaraṃ bhavati| tathā vācikaṃ karmāpi| anuvihitāvṛtti āvṛttyā
ca praguṇīkṛtaṃ dṛḍhībhūtañca susmaraṇaṃ bhavati yathādhyayanādi| mānasaṃ karma ca kṣaṇikamapi
bhāvayitavyamiti jñātavyam| yathāgnirjanyaṃ vikārayati| āpaḥ śilā bhedayanti| vāyuḥ
padārthān vidhamati| evaṃ kṣaṇikadharmāṇāṃ sarveṣāṃ saṃhatānāṃ balamasti| kleśā yathāvāsanamanuvardhante|
yathā kaścit punaḥ punarmaithunacittaṃ bhāvayan bahūn kāmānabhinirvartayati|
tathā dveṣamohāvapi| yathoktaṃ sūtre- yo yadvastucittaṃ manasi karoti sa tatra pratipannaḥ|
tadyathā sadā kāmavitarkacittamanusaran kāmāya pratipadyate| evamanyau dvau vitarkāvapi|
iti| ato jñāyate cittamidaṃ kṣaṇikamapi bhāvayitavyaṃ bhavatīti|bhāvanā nāmopacayaḥ|
dṛśyante dṛṣṭe sarve dharmāḥ sopacayāḥ| yathoktaṃsūtre-yogī khalu ayoniśo manasikārāt kāmādīnāsravānanutpannānutpādayati|
utpannān vivardhayati| yadavarānmadhyamutpādayati| madhyāduttamamutpādayati|
tadyathā bījādaṅkuramaṅkurātkāṇḍaṃ kāṇḍānnāḻaṃ nāḻāt patraṃ patrātpuṣpaṃ
puṣpātphalamiti pratyakṣato hetuto'nupūrvaṃ vivardhate| samādhisamprajanyādidharmā apyevameva
syuḥ| pratyakṣato dṛṣṭaṃ khalu vāsitatilasya gandhaḥ saṃṅgkrātyā vardhata iti| ayaṃ
gandhastilañca pratikṣaṇamavidyamānaṃ, tathāpi tadvāsanābalamasti| ato jñāyate kṣaṇikā dharmā
api bhāvayitavyā iti|(pṛ) tilaṃ vartamānadharmaḥ| vāsito gandha āgantukaḥ| avidyamānaṃ
cittaṃ kṣaṇikajñānenāgatya bhāvyate| kathaṃ dṛṣṭānto bhavet| (u) nāsti kaścidvidyamānadharmaḥ
sarve ca dharmāḥ kṣaṇikā iti pūrvameva sādhitam| ato nāsti dūṣaṇama| yadi dharmā akṣaṇikāḥ,
na bhāvayitavyāḥ| svarūpata eva sadāsthitasya bhāvanayā ka upakāraḥ| yadi dharmaḥ pratikṣaṇavināśi,
[tadā] avarānmadhyaṃ madhyāduttamamiti dharmasya bhāvanā bhavet| (pṛ) kusumāni
tilaṃ prāpya vāsayanti| jñānantu na cittamāpnoti| ato nāsti bhāvanā| (u) pūrvakarmadṛṣṭānte
pratipāditamidam| yaduttarabhāvikarma na pūrvabhāvikarma prāpnoti| purvavacanaṃ nottarabhāvivacanamapekṣate|
tathāpi kāyikavācikakarmaṇorasti ca bhāvanālakṣaṇam| ato'prāptaṃ
na bhāvyata iti tava vacanaṃ na dūṣaṇāya bhavati| pratyakṣato dṛśyate ca hetuphalayorayaugapadye'pi
bhavatyeva hetoḥ phalaṃ bhavatīti| evaṃ cittadharmasya kṣaṇikatve'pi bhāvanā'styeva|
yathā ca bījaṃ salilasiktamaṅkurādīnaprāpyāpi aṅkurādīnaṅkurayati| evaṃ prajñā pūrvacitaṃ
bhāvayati tadurdhvacittamupacitaṃ bhavati|(pṛ) yadi kṣaṇikāttilāt tilāntaraṃ jāyate|
kimidaṃ tilaṃ vāsitaṃ jāyate, avāsitaṃ vā| yadyavāsitaṃ jāyate, naiva bhavedvāsanāvat| yadi
vāsitaṃ jāyate| punaḥ ka upayogaściravāsana [kriya]yā| (u) vāsanāhetutvāt| yathā bijātsalilasiktādaṅkuro'ṅkurayate|
evaṃ pūrvakusumayogaṃ pratītya tilāntaraṃ jāyate| idaṃ tu vāsitaṃ
jāyate| bhavānavocat -ka upayogaścirakālavāsanayeti| yathā bhavatāṃ sūtra uktaṃ-agnisaṃyogādaṇuṣu
kṛṣṇavarṇe niruddhe raktavarṇaṃ jāyata iti| yadyādāvagnisaṃyuktadharmasya kṛṣṇavarṇaṃ
nirudhyata iti| na syātpunaḥ kṛṣṇavarṇasyotpattiḥ| yadyādāvagnisaṃyuktadharmasya
raktavarṇamutpadyata iti punaḥ paścādagnisaṃyuktadharmaḥ kimartham| yadyādāvagnisaṃyogakāle
kṛṣṇavarṇamutpadyate| raktavarṇaṃ naivotpadyeta| yadi dvitīyakṣaṇe raktavarṇaṃ jāyate|
punaraścirakālāgnisaṃyogaḥ kimartham| yadi bhavatāmabhisandhiḥ raktavarṇaṃ kramaśo jāyata
iti| cittamapyevamiti ko doṣaḥ| tathā vipariṇāmādirapi|sarve dharmā sahetusapratyayā api kramaśo
jāyante| yathā garbhādhānādikrameṇa śarīramabhinirvartyate| evaṃ prajñāsamādhyādayo
dharmāḥ kṣaṇikā api avaramadhyottamadharmakrameṇa jāyante| bhāvanādharmaḥ sūkṣmo'pi cittasantatimanyathayati|
yathā pakṣacchadasyoṣmaṇi mṛdunyapi aṇḍaṃ kramaśo vikriyate| pāṇitalamāṃsamardanāt
vāśījaṭā sūkṣmaśaḥ kṣīyate| evaṃ cittamapi| samāhitaprajñā sūkṣmetyataḥ kramaśo
bhāvyate| dharmaṃ bhāvayan prāptikāle tāvat jānāti|yathoktaṃ gāthāyām-ācāryātsarvamādatte,
sarva[tat] mi(mai?)trahetukam|ātmacetanayā sarva, sarva pāke kālamapekṣate|| iti|kaścidajasramadhīyāno'pi
na pratyeti paripavkakālika iva| yathā bahubhiḥ puṣpairekasmin samaye
tilaṃ vāsayati na yathā puṣpālpāni kramaśaściraṃ vāsayanti| medasā paripuṣṭiḥ jale [naukā]
nimajjanaṃ bhittinirmāṇaṃ ityādirapi tathā| pratyakṣaṃ khalu [naḥ] bījāṅkurādīnāmupacayo'tisūkṣmaḥ,
naiva draṣṭuṃ śakyate| teṣāṃ dainandina upacayaḥ kleśānāṃ gaṇanā| bālakādīnāṃ
śarīraṃ stanyapānādinā paripacyata itīdamapi tathā syāt| ato jñāyate dharmabhāvanā sūkṣmā
praṇītā duravabodhā ceti|(pṛ) kadāciddharmo yugapadupacīyate| kaścitpūrvaṃ rūpamadṛṣṭvā'pi
taddarśanamātreṇa tatrābhiniviśate| kaścidalpakāle'pi bahu pratisaṃvedī bhavati| kasmāducyate
kramikaiva bhāvaneti| (u) sarvasyātītabhāvitvāt| ato jñāyata upacitā bhāvanā kramiketi|
idaṃ pratipāditameva| na cittotpādamātreṇa yatkiñcitsādhayati| yathoktaṃ sūtre-yaḥ kuśaladharmeṣu
na bhāvanāyogamanuyuktaḥ kuśaladharmānanupādāya kevalaṃ praṇidadhāti āsravebhyaścittavimokam|
naivāsya cintitaṃ praṇidhānādbhavati| kuśaladharmeṣu bhāvanāyogānanuyuktatvāt
iti|yogī yadi kuśaladharmeṣu bhāvanāyogamanuyukto bhavati| akṛtapraṇidhānasyāpi [tasya]
āsravebhyaścittaṃ vimucyate| hetorhi phalaṃ jāyate na praṇidhānāt| tadyathā pakṣiṇāmaṇḍasaṃsparśa
āvaśyakaḥ| na praṇidhānāt janturaṇḍānnirgacchati| na ca praṇidhānātpradīpaprakāśaḥ
pariśuddho bhavati| kintu pariśuddhatailaṃ pariśuddhavartikāñcobhayamapekṣya [anya] vastusaṃsparśacāñcalyarāhitye
ca tatprakāśaḥ pariśuddho bhavati| kiñca na praṇidhānamātreṇa dhānyaṃ
labhyate| kintu avaśyaṃ sūkṣetrasadbījartuvṛttisamīkriyākṛṣikarmaṇāṃ sākalye tatpratilābho
bhavati| nāpi ca praṇidhānamātrāt deho rūpaṃ balañca labhate| avaśyaṃ vastrauṣadhāhārapoṣaṇādipratyayena
tu paripūrṇo bhavati| evaṃ na praṇidhānamātrādāsravāṇāṃ kṣayo bhavati|
avaśyaṃ tatvajñānamapekṣya vimucyate| ko jñānī hetoḥ phalaṃ jāyata iti prajānan taddhetumupekṣya
anyasmātphalamākāṃkṣeta|dharma bhāvayan dṛṣṭa eva phalavipākaṃ paśyati| yathoktaṃ
sūtre-tiṣṭhantu saptadināni mayā śāsitāḥ śrāvakā muhūrtaṃ tāvatkuśaladharmaṃ bhāvayanto'pramāṇavarṣeṣu
nityaṃ sukhāṃ vedanāṃ spṛśanti iti| bhikṣuṇyo bhadantamānandamavocan-vayaṃ
smṛtyupasthāneṣu supratiṣṭhitacittā viharantyaḥ pūrveṇāparaṃ viśeṣaṃ samprajānīma iti| sūtre
ca bhagavān bhikṣūnāmantryāha- aśaṭhasya māmupasaṅkramato yanmayā prātarupadiṣṭo dharmaḥ
tadartha sāyaṃ vindate| yat sāyamupadiṣṭo dharmaḥ prātastaddhitaṃ vindata iti| yaccārhanmārgaṃ
spṛśati na tat parapudgalaḥ prayacchati| nānanyapudgalaḥ| kevalaṃ samyagghetubhāvanātastaddhitamāpnoti|
anuttaraṃ buddhamārga eva nanu kuśaladharmasyopacitabhāvanayā spṛśati|
yathoktaṃ sūtre-bhagavān bhikṣūnāmantryāha-dvau dharmau niśrityāhamanuttaraṃ mārgaṃ samāpannaḥ
yat śubhābhiratāvanirvedo mārgabhāvanāyāmaklāntiśca iti| bhagavataḥ kuśaladharmāṇāṃ
nāsti sīmā|bodhisattvāḥ samādhimaspṛśanto'pi na kusīdā bhavanti| kasmāt| kuśale'kṛte na kiñcilabhyate|
kuśale kṛte'pi nākāre parivṛttiḥ| kuśalamakurvato naiva kṣaimaṃ bhavati| idaṃ
cintayitvā vīryamārabhamāṇaḥ kuśaladharmaṃ bhāvayet| vīryamārabhamāṇasya lābho vā bhavati
hānirvā| akṛtavīryasya naivāsti pratyāśā| ato bhāvanāmārabheta mā parikhedo bhūditi| prājñaḥ
paryavasāne'vaśyaṃ mucyate| bhāvanāvinirmuktasya na punarastyupāyaḥ| ataḥ prājñena bhāvanārabdhavyā,
mā parikhedo janayitavyaḥ| yogī sucaritacaryāyā asti phalavipāka ityanusmṛtya
alabhamāno'pi na viṣādaṃ karoti| kiñca yogī manasi kuryāt-mayā bhāvanāyāḥ phalavipāko'nuprāpta
eva| pūrvāgataiḥ sattvaiḥ sarveṣāṃ dhyānasamādhīnāṃ [phalavipākasya] anuprāptatvāt|
mamedānīṃ samyagbhāvanā'pi phalavipākamanuprāpsyatīti| ato na parikhidyāt|sucaritaśālini
tathāgataḥ pratyakṣaṃ karoti| ahamidānīṃ samyagācarāmītyato jñānamavaśyamanuprāpsyate| ahaṃ
mārgasamāpattipratyayasampannaḥ yat manuṣyadehaprāptiravikalendriyatā puṇyapāpavijñātṛtā
vimuktāvapi cādhimuktatā abhyāgatasambuddhitā ityetaiḥ pratyayaiḥ samanvitaḥ kathaṃ na
bhāvanāphalavipākamanuprāpsye| vīryasamācaraṇamamoghameva| ato na parikhidyate| kleśānāṃ prahāṇamatisūkṣmaṃ
dūravabodhaṃ vāśījaṭāyāṃ kramaśaḥ kṣayavat| mama kleśānāmapi bhavetprahāṇam|
saukṣmyātparaṃ na sambudhyate| ato jñāyate kuśalaṃ bhāvayituṃ vīryamuttamaṃ bhavatīti|
alpīyasī prajñā'pi kleśān vināśayati yathā alpīyān prakāśo'ndhakāramapanayati| evamalpīyasīṃ
prajñāṃ labhamānaḥ kṛtakṛtyo bhavati| ato na parikhidyate| dīrghakāye'pi dussādhanā yat
samādhisamāpattiḥ| yadi samādhiṃ samāpadyate| tadā'nye guṇā acireṇa bhavanti| ataḥ kṣipramalabhamāno'pi
na parikhidyate|yogī samanucintayet samādhisamāpattiratikṛcchrā yathā purā
bodhisattvaḥ puṇyena prajñayā ca ghaniṣṭhaḥ ṣaṭvarṣāṇi vyavasyan ante'nuprāptaḥ| anyeṣāṃ
bhikṣūṇāṃ samādhisamāpattirapi kṛcchrā, kiṃ punarmama pṛthagjanasya mandendriyasya vegenānuprāptiriti|
evamanucintya na parikhidyeta| yogibhiravaśyaṃ kartavyaṃ yat samādhibhāvanā,
nāsti punaḥ karmāntaram| ato'nanuprāptasyānuprāptaye bhāvayitavyam| bhāvayitā samādhimasamāpanno'pi
kāyapravivekalābhī bhavati| praviviktakāyasya samādhiḥ sulabho bhavati| samādhibhāvanāmārabhamāṇo
bhagavadanugrahasyānṛṇo bhavati| pravivekacāritvāt yogāvacara ityākhyāmapi
vindate| dīrghakālaṃ kuśalaṃ bhāvayataḥ kuśalasvabhāvaḥ sidhyati| yāvatkāyapravṛtti kuśalameva
sadā'nupatati| ataḥ sujanaiḥ saṅgaccheta| idaṃ mahate'rthāya bhavati| sadā kuśalasya
bhāvayitā dṛṣṭa eva kāyena āsravāṇāṃ kṣayaṃ spṛśet| yadi vā maraṇakāle spṛśet yadi vā
āyuṣo'nte susthāna upapadya tadantarā spṛśet| iti yathādharmaśravaṇānuśaṃsa uktam|yogī adhyātmaṃ
cittaṃ vīralakṣaṇaṃ puraskṛtyaivaṃ cintayati ahaṃ kleśāvaraṇamaparyādāya na kadācidvṛthā
pratinivarta iti| kiñca yogī mānacittamāśrityaivaṃ cintayati-śraddhādīni kuśalendriyāṇi
santīti anye samādhiṃ pratipadyante| mamāpīdānīṃ santi| kimarthaṃ na samāpadya iti| yathā
purā bodhisattvaḥ arāḍādibhyo munibhyo dharmaṃ śrutvaivamacintayat ime śraddhādikuśalendriyatvāt
dharmamanuprāpnuvan| samāpīdānīṃ santi kasmānnānuprāpsyāmīti| yogī prajānāti-kleśā
durbalāḥ prajñā balavatī| tatprahāṇaṃ kimiti duṣkaramiti| yathoktaṃ-bhikṣuḥ ṣaḍbhirdharmaiḥ
samanvāgato mukhamārutena himavantaṃ [parvatarājamapi] pradalayet| kaḥ punarvādo avidyāmiti|kiñca
yogī cintayati-ahaṃ pūrvādhvani na samādhiṃ bhāvitavān| ata idānīṃ nānuprāpnomi|
idānīṃ na prayate paścātpunarnānuprāpsyāmīti| ato bhāvanāmārabhate| sadā samādhibhāvitvāt
cittamekatra pratitiṣṭhati| yathā ghaṭasya pravartanamanuparatamavaśyamekatra pratitiṣṭhati|
api ca yogī cintayati-yadyahaṃ sadā vīryamārabhe yadi cānanuprāptamanuprāpnomi| tadordhvaṃmavaśyaṃ
na vipratisariṣyāmīti| ataścittaikāgryeṇa samādhīn bhāvayitumārabheta||samādhibhāvanāvargo'ṣṭhāśītyuttaraśatatamaḥ|189
mārgasatyaskandhe jñānādhikārejñānalakṣaṇavargaḥtattvasya
prajñā jñānamityākhyāyate| tattvaṃ yat śūnyānātmatā| tasya prajñā tattvajñānaṃ
bhavati| prajñāptau prajñeti saṃjñā na tu jñānam| kasmāt| uktaṃ hi sūtre-yathā'siḥ parikṛntati|
āryaśrāvakāḥ prajñāsinā saṃyojanānubaddhān anuśayaparyavanaddhān sarvān kleśān samucchedayati|
nānyadharmeṇeti vadanti| nātattva[jñāne] na kleśān samucchedayati iti| ato jñāyate
prajñaiva tattva[jñāna]miti|(pṛ) yat bhavānāha-prajñaiva kleśān samucchedayatīti| tadayuktam|
kasmāt| saṃjñayāpi hi kleśān samucchedayati| yathoktaṃ sūtra-anityasaṃjñā bhāvitā
[bahulīkṛtā] sarvaṃ kāmarāgaṃ paryādāti| [sarvaṃ] rūparāgaṃ [sarva] bhavarāgaṃ [sarva]masmimānaṃ
[sarvā]mavidyāñca paryādāti| iti| (u) maivam| prajñayā yaḥ kleśānāṃ samucchedaḥ
[sa eva] saṃjñayetyucyate| asti bhagavato dvividhaṃ vacanaṃ-paramārthavacanaṃ saṃjñāvacanamiti|
yathoktaṃ sūtre-maitrī vyāpādaṃ samucchedayatīti| ayaṃ maitrīdharmaḥ paramārthato na
saṃyojanaṃ samucchedayati| jñānamātraṃ samucchedayati| yathoktaṃ-jñānāsiḥ sarvān kleśān samucchedayati
iti| ato jñāyate maitrī saṃyojanaṃ samucchedayatīti saṃjñāvacanam| kiñcoktaṃ
prajñārthasūtre-vimuktiṃ prajānātīti prajñā| kiṃ vastu vimuktiriti prajānāti| yat anityaṃ
rūpaṃ anityamiti yathābhūtaṃ prajānāti| anityā vedanā, saṃjñā, saṃskārā, vijñānamanityamiti
yathābhūtaṃ prajānāti| iyaṃ prajñaiveti| kiñcāha-āryaśrāvakāḥ samāhitā yathābhūtaṃ prajānantīti|
ato jñāyate paramārtha eva prajñeti| prajñādṛṣṭānte coktam-jñānamasiḥ prajñā iṣurityādi|
dṛṣṭānto'yaṃ sarvakleśaprahāṇamupadarśayati| tattvajñānameva kleśān samucchedayatītyataḥ
prajñaiva tattva[jñāna]miti jñāyate| uktañca gāthāyām-yogī paśyati vai loke sarve
devāśca mānuṣāḥ|tattvajñānaparibhraṣṭā nāmarūpe'bhiniviṣṭāḥ|| iti|laukikā bhūyasā tucchakaṃ
nityaṃ sukhaṃ subhamityādi dṛṣṭvā tattvajñānādbhaṣṭā bhavanti| yaḥ paramārthataḥ śūnyamanātma
ityādi paśyati, sa tattvajñānī bhavati| ato jñāyate prajñaiva tattva[jñāna]m iti|āha
ca bhagavān sūtre-yasya dhanaṃ vinaṣṭhaṃ, tasyālpīyān lābho vinaṣṭaḥ| yasya prajñā vinaṣṭā,
tasya mahīyān lābho vinaṣṭa iti| kiñcāha-lābheṣu dhanamalpīyān lābhaḥ| prajñā tūttamo lābha
iti| āhaca-pradyotānāṃ candrasūryapradyota alpīyān prajñāpradyoto'gra iti| yadi prajñā
na tattva[jñānaṃ], kasmādevaṃ vadet| uktañca sūtre-prajñendriyamāryasatyasaṅgṛhītamiti|
āha ca-duḥkhasamudayajñānādiḥ tattva[jñāna]miti prajānīyāt| paramārthasatyālambaneyaṃ prajñā
iti| āha ca-[bodhipakṣika] dharmeṣu prajñā agrā iti| kiñcāha-anuttarā samyuaksambodhiḥ
prajñendriyamityabhidhīyate iti| ataḥ sā tattvamiti| bhagavato daśa balāni jñānamayāni| ato
jñāyate prajñā vastutaḥ paramārthālambanā bhavatīti| (pṛ) tathā sati prajñā alaukikī bhavet|
(u) vastuto'laukikī prajñā| kenedaṃ jñāyate| laukikaṃ cittaṃ prajñaptimavalambate| lokottaraṃ
cittaṃ nairātmyaśūnyatāmavalambate| kasmāt| prajñaptirhi loka eva| prajñapteratikrāntaṃ
lokottaram|(pṛ) bhavaduktaṃ na yujyate| kasmāt| uktaṃ hi sūtre-kiṃ vijānāti vijñānam|
yaduta rūpaśabdagandharasasparśān vijānāti| yathā skandhadhātvāyatanādīni vijñānena vijānāti|
idaṃ vijñānaṃ lokottaraṃ bhavet| iti| ato laukikaṃ cittaṃ prajñaptimātramālambate na
tattvamiti bhavadvacanamayuktam| manovijñānamapi tattvālambanam| vedanāsaṃjñāsaṃskārādyālambitvāt|
kiñcāha bhagavān-dve samyak dṛṣṭī laukikī lokottareti| puṇyapāpādyastitva [samyak
dṛṣṭi]laukikī yadāryaśrāvakāṇāṃ duḥkhasamudayanirodhamārgānālambya anāsravasmṛtyā samprayuktā
prajñā lokottarā| uktañca gāthāyām-laukikottamadṛṣṭīko yātāyāto'pi saṃsṛtau|adhvanāṃ
śatasāhasraṃ na yāvaddurgatau gataḥ|| iti|uktañca sūtre-mithyācāriṇaḥ susthāne janma bhavati|
astya pāpakarmaṇo'nabhinirvṛttau kuśalapratyayaḥ pūrvaṃ vipacyate| kadācinmaraṇakāle
samupasthite samyak dṛṣṭisamprayuktaṃ kuśalacittamabhimukhībhavati| ataḥ susthāne jāyate|
iti| daśasu kuśala[karma]patheṣvapi samyagdṛṣṭiruktā| kathaṃ bhavānāha lokottaraṃ jñānamiti|
āha ca bhagavān-trividhā prajñā śrutamayī prajñā, cintāmayī prajñā, bhāvanāmayī prajñā|
śrutamayī prajñā cintāmayī prajñā laukikī| bhāvanāmayī ubhayavidhā iti| kiñca bhagavān [ānāpāna]
smṛtiṃ janayāmāsa| rāhulo bhikṣurapariniṣpannāṃ vimuktiprajñāmanuprāpa| āha ca pañcadharmā
aparipavkaṃ vimukticittaṃ vipācayanti iti| eṣā sarvā laukikī prajñaiva| kiñcoktaṃ
sūtre-kecidabhiniṣkramaṇakuśalāḥ, na vipaśyanākuśalāḥ| kecidvipaśyanākuśalāḥ na santaraṇakuśalā
iti| laukika jñānalābhitayā abhiniṣkramaṇakuśala ityucyate| catussatyādarśitayā na
vipaśyanākuśalaḥ| catussatyāni paśyannapi āsravakṣayālābhitayā na santaraṇakuśalaḥ| bhagavān
svayamāha-dharmajñānamanvayajñāna paracittajñānañca laukikaṃ jñānamiti| kiñcāha-pūrvanivāsajñānaṃ
cyutyupapattijñānaṃ sāsravamiti| api cāha-dharmāṇāṃ sthitijñānaṃ nirvāṇajñānaṃ
bhavati| ityādisūtreṣūktatvāt jñātavyaṃ asti sāsravaṃ jñānamiti|atra pratibrūmaḥ| yadyasti
sāsravā prajñā| idānīṃ vaktavyaṃ sāsravānāsravayoḥ pravibhaktaṃ lakṣaṇam| (pṛ) yo dharmo
bhave pātakaḥ sa sāsravaḥ| tadanyo'nāsravaḥ| (u) ko dharmo bhave pātakaḥ| ko vā na bhave
pātakaḥ| idaṃ prativaktavyam| apratibrūvāṇasya nāsti sāsravānāsravayorlakṣaṇam| yadbhavatoktam-asti
laukikaṃ cittamaprajñaptyavalambanaṃ yadviṣayādīnāṃ vijñānamiti| tadayuktam| kasmāt|
āha khalu bhagavān-pṛthagjanāḥ satataṃ prajñaptimanudhāvantīti| asyārthaḥ| sarvapṛthagjanacittaṃ
prajñaptiṃ na paryādātītyataḥ sadā asmitālakṣaṇamanudhāvati| naiva tato visaṃyujyate|
rūpaṃ paśyato'pi na ghaṭādilakṣaṇādvisaṃyujyate iti| ataḥ pṛthagjana cittaṃ na tattvārthamavalambate|
vedanāsaṃjñādīn dharmānavalambamāno'pi ahaṃ mameti paśyati| ato jñāyate
sarvaṃ laukikaṃ cittaṃ prajñaptimavalambata iti|yaduktaṃ bhavatā-laukikī prajñā yaduta dvidhā
samyagdṛṣṭirityādi iti| tatredaṃ prativaktavyam-asti cittadvaividhyaṃ mohacittaṃ jñānacittamiti|
prajñaptidharmāvalambanaṃ cittaṃ mohacittam| yat śūnyā nātmarūpadharmamātrāvalambanaṃ
cittaṃ jñānacittam| yathoktamavidyāvibhaṅgasūtre-avidyā katamā| yat pūrvānte'jñānamaparānte'jñānaṃ
pūrvāntāparāntājñānaṃ karmaṇyajñānaṃ karmavipāke'jñānaṃ pūrvāparakarmavipākājñānaṃ
ityādi tatra tatra yathābhūtasyājñānamadarśanamanabhisamayaḥ tamaḥ saṃmohaḥ [avidyā]ndhakāraḥ
iyamucyate'vidyā iti| yathābhūtasyā jñānamiti yat śūnyānātmā jñānam| idaṃ pṛthagjanacittaṃ
sadā prajñaptigataṃ sat prajñaptimavalambate| ato'vidyetyākhyāyate| śūnyālambanaṃ
jñānam| idānīṃ yadi sarvaṃ laukikaṃ jñānaṃ prajñaptimavalambate| prajñaptyālambanaṃ
cittamavidyā bhavati| kathamucyate asti laukikī prajñā iti|(pṛ) bhavatoktavat prajñaptyālambanaṃ
prajñālakṣaṇamavidyā| idānīmarhato'vidyā bhavet| ghaṭādyālambanacittasya sattvāt|
(u) arhato nāsti ghaṭādyālambanaṃ cittam| kasmāt| prathamābhi sambodhikāla eva sarvaprajñaptilakṣaṇānāṃ
vidhvastatvāt| kriyārthārya kevalamabhidadhāti| na tatra mānadṛṣṭāvabhiniviśate|
santi trayo vādāḥ-

dṛṣṭijaḥ,

mānajaḥ,

kriyārthaja iti| tribhyaḥ kriyārtho bhavati| pṛthagjanā yadvadanti ghaṭa iti pudgala iti| ayaṃ
vādo dṛṣṭijaḥ| śaikṣā ātmadṛṣṭivihīnā api samyaksmṛtipramoṣat pañcasu skandheṣu asmimānalakṣaṇena
vadanti-ayaṃ pudgalaḥ ayaṃ ghaṭa iti| yathā kṣemakasūtra uktam| kriyārthaja iti
yadarhataḥ| yathā mahākāśyapaḥ saṅghāṭiṃ dṛṣṭvā āha-iyaṃ mameti [yat] divyarddhau vicikitsāṃ
janayati| bhagavān tadvivṛṇvannāha-ayamatyantasamuddhatamānendriyaḥ pradagdhahetupratyayaḥ
kathaṃ sābhimānaḥ syāt| prajñaptyā paraṃ [tathā] vadatīti| ato jñāyate astyarhato ghaṭādicittamiti|(pṛ)
yadyalaukikī prajñā| dve samyagdṛṣṭī ityādī sūtraṃ kathaṃ neyam| (u) idaṃ
sarvaṃ saṃjñājñānamiti nāmnocyate| bhagavān dharmāṇāṃ tattvalakṣaṇapratisaṃvedī vineyasattvānanusṛtya
vividhaṃ nāma sthāpayati| yathā prajñāmeva vedanādināmnopadiśati| yaduta vedakaḥ
sarvadharmebhyo vimucyata iti| api cāha anityādisaṃjñā bhāvitā sarvān kleśān paribhedayatīti|
āha ca-caturthamakṛṣṇamaśuklaṃ karma sarvakarmāṇi śaikṣacetanākhyāni kṣapayatīti|
kiñcāha-manasā sarvānabhiviveśān prajahātīti| āha ca-śraddhayā tarati ogham apramādena cārṇavam|vīryeṇa
duḥkhamatyeti prajñayā pariśudhyati || iti|api cāha-cakṣū rūpadarśanāyecchati
iti| cakṣuṣi vastuto'satyāmapīcchāyāṃ cittameva darśanāyecchat cakṣurnāmnocyate|(pṛ) yadi
laukikaṃ jñānaṃ saṃjñā| kasmāt jñānaṃ bhavati| yadi hetupratyayān vinopadiṣṭaṃ jñānam|
tadā sarvāḥ saṃjñā jñānaṃ bhavetyuḥ| vaktavyā ca dvividhā saṃjñā lokaṃ pratītya satyaṃ, paramārthaṃ
pratītya satyamiti| (u) maivam| saṃjñāyāḥ santi nānāvibhāgāḥ| kācit mohakāṣṭhātmikā
saṃjñā yāvat laukikakuśalākuśalāni na vijānāti| kācidavaramohātmikā saṃjñā kuśalākuśalāni
vivecayati| kācidalpamohātmikā saṃjñā asthisaṃjñādyālambate| prajñapti mavihāya na skandhalakṣaṇāni
vidhamati| itīyaṃ saṃjñā skandhalakṣaṇaparibhedakaṃ jñānamanukūlayatītyato
bhagavānupadiśati jñānamiti| iyañca saṃjñā tattvajñānasya hetuṃ karotītyato jñānami tyucyate|
asti ca loke kāraṇe kāryopacāraḥ| yathā suvarṇaṃ bhuṅkte| puruṣasya pañcavṛttīrdadāti|
strī śīlaṃ malinaṃ karoti| supārā jaladhārā sukhā| dharmavasanaḥ puruṣaḥ sukha iti| saptāsravasūtre
ca vacanaprahāṇavṛttiprahāṇādaya āsravahetava āsravā ityucyante| āhuśca āhāro jīvitaṃ
paśavastṛṇānīti| api cāhuḥ-annavasrādīni bāhyajīvitam, yat parasvāpaharaṇaṃ tadeva
parajīvitāpaharaṇam iti| idaṃ sarvaṃ hetumeva phalatayā vadanti| evaṃ jñānahetureva jñānamityucyate|
ato'navadyam|(pṛ) smṛtyupasthāneṣu uṣmādiṣu ca gataṃ cittaṃ tattvadharmamālambate|
kimidamanāsravam| (u) yadanāsravaṃ cittaṃ tat prajñaptiṃ vidhamati| ato yatra prajñaptividhamanaṃ
cittaṃ tadanu samāgataṃ cittamanāsravaṃ bhavati| (pṛ) kutra cittaṃ prajñaptiṃ
yugapat vidhamati | (u) yatra pañcānāṃ skandhānāmudayavyayānudarśanasampanno bhavati| tadā
[teṣā] manityasaṃjñāmanuprāpnoti| anityasaṃjñā ca yogino'nātmasaṃjñāṃ sampādayati| yathoktam-āryaśrāvakāṇāmanityasaṃjñayā
cittaṃ bhāvayatāmanātmasaṃjñā pratitiṣṭhati| anātmasaṃjñayā
cittaṃ bhāvayatāṃ kṣipraṃ rāgadveṣamohebhyo vimucyate ityādi| kasmāt| anātmasaṃjñayā hi
cittaṃ bhāvayatāṃ duḥkhasaṃjñā pratitiṣṭhati| ātmasaṃjñitvāt duḥkhamapi pratibudhyate| ato
yo dharmo'nityo'nātmā, sa duḥkho'pi iti prajānan akuśalānnirvidyate| ato'nātmasaṃjñā duḥkhasaṃjñāṃ
sampādayati|(pṛ) kasmādbhavānāha [anyathā] vidhanakramam| sūtre tūktam-yadanityaṃ
tadduḥkham| yadduḥkhaṃ tadānātma iti| ato'nityasaṃjñā duḥkhasaṃjñā sampādayati| duḥkhasaṃjñā'nātmasaṃjñāṃ
sampādayati|(u) sūtra uktam-anityasaṃjñābhāvitaṃ śrāvakāṇāṃ cittamanātmasaṃjñāyāṃ
pratitiṣṭhati iti| ato'nityasaṃjñā anātmasaṃjñāṃ sampādayati| evaṃ vadato'pi asti
mārganayaḥ| kasmāt| ātmavādī hi paralokasādhanāyāha-ātmā nitya iti| ataḥ pañcaskandhā anityā
iti paśyan anātmāna iti prajānāti| yathoktaṃ sūtre-cakṣurātmeti yo vadet| tat nopapadyate|
cakṣuṣa utpādopi vyayo'pi prajñāyate| yasya khalu punarutpādo'pi vyayo'pi prajñāyate|
ātmā ma utpadyate vyeti cetyasyāgataṃ bhavati| iti|(pṛ) sūtradvayamidaṃ kathaṃ pratisaṃvedanīyam|
(u) duḥkhalakṣaṇaṃ dvividham-anityasaṃjñotthitaṃ vipariṇāmaduḥkhalakṣaṇam| anātmasaṃjñotthitaṃ
saṃskāraduḥkhalakṣaṇama| ataḥ sūtradvayamapyaviruddham| (pṛ) tathā cet smṛtyupasthānoṣmādāvastyanityasaṃjñā|
ayaṃ dharmo'nāsravaḥ syāt| (u)smṛtyupasthānādau yadīyamanāsravā,
ko doṣo'sti| (pṛ) pṛthagjanānāṃ citte na syādiyamanāsravā| pṛthagjanānāṃ citte'pyasti
abhūtasmṛtyupasthānam| kathamidanāsravaṃ bhavet| (u) pudgalo'yaṃ na vastutaḥ pṛthagjanaḥ|
ayaṃ strotaāpattiphalapratipannaka ityucyate| (pṛ) ayaṃ strotaāpattiphalapratipannakaḥ
satyadarśanamārge vartate| smṛtyupasthānādidharmāśca na satyadarśanā bhavanti| (u) strotaāpattiphalapratipannakaḥ
sannikṛṣṭo viprakṛṣṭaśca bhavati| smṛtyupasthānādigato viprakṛṣṭaḥ
pratipannakaḥ satyadarśanagatastu sannikṛṣṭaḥ| kenedaṃ jñāyate| uktaṃ hi bhagavatā vāśījaṭopamasūtre-jānataḥ
paśyata āsravāṇāṃ kṣayaṃ vadāmi| kiṃ jānataḥ kiṃ paśyata āsravāṇāṃ
kṣayo bhavati| iti rūpaṃ, iti rūpasya samudayaḥ| iti rūpasyāstaṅgamaḥ| iti vedanā saṃjñāsaṃskāravijñānāni
yāvadastaṅgamaḥ| mārgamabhāvayato nāsravāṇāṃ kṣayo bhavati| bhāvayatastu bhavati|
tadyathā [kukkuṭyā] aṇḍāni samyagadhiśayitāni| evameva bhāvanānuyogamanuyuktasya bhikṣornaivaṃ
jñānaṃ bhavati etāvatko bata me'dyāsravāṇāṃ kṣīṇam| etāvatko hayaḥ etāvatkaḥ
paramiti| atha khalvasya kṣīṇe kṣīṇānta eva jñānaṃ bhavati| tadyathā vāśījaṭāyāṃ [dṛśyante'ṅgulipadāni]|
saptatriṃśa[vdodhya]ṅga bhāvanānuyogamanuyuktasya bhikṣoralpakṛcchreṇaiva saṃyojanāni
pratipraśrabhyante| pūtikāni bhavanti| tadyathā sāmudrikayānāno[rbandhanāni]| ato
jñāyate smṛtyupasthānādigato mārgāṅgabhāvanānuyogamanuktaḥ strotaāpattiphalapratipannaka
iti| yadyekasmin kṣaṇe yadi vā pañcadaśasu kṣaṇeṣu na bhāvanānuyogaṃ vindate| [tadā] jñātavyamayaṃ
viprakṛṣṭaḥ strotaāpattipratipannaka iti|(pṛ) iti rūpaṃ, iti rūpasya samudayaḥ
iti rūpasyāstaṅgamaḥ, iti vedanā iti jñānamiti prathamamuktamādyaphalasya mārgaḥ| anantarāsrayo
dṛṣṭāntāsrayāṇāṃ phalānāṃ mārgāḥ| ato nādyaphalapratipannaka ityucyate| (u) yadyaṇḍāni
na samyagadhiśayitāni| tadā vinaśyanti| samyagadhiśayatāni saṃsidhyanti| evaṃ smṛtyupasthānādārabhya
prathamaṃ bhāvanāmārabhate| sa yadi na sādhayati| na sa pratipannako bhavati|
sādhayanstu śaikṣajano'timātrapūtivedaka ityucyate| ataḥ smṛtyupasthānādau pūtibhūtaḥ san
pṛthagjano bhavati| yaḥ saṃsiddhabhāvanaḥ sa ādyaphalapratipannako bhavati| tadyathā aṇḍāntargata|
aṇḍābdahirgataḥ strotaāpanno bhavati| ato jñāyate smṛtyupasthānādigataḥ viprakṛṣṭaḥ
pratipannaka ityucyate| kiñcogreṇa saṅghe nimantrite devatā upasaṅkramya ārocayanti-amuko
gṛhapate arhan yāvadamuka ādyaphalapratipannaka iti| yadi sa satyadarśanamārgagataḥ|
kathamārocayeyuḥ| jñātavyaṃ sa viprakṛṣṭaḥ pratipannaka iti|kiñcoktaṃ bhagavatā sūtre-yasya
[khalu bhikṣava imāni] pañcendriyāṇi (śraddhādīni) na santi| tamahaṃ bāhyaḥ pṛthagjanapakṣe
sthita iti vadāmīti| asyārthaḥ-asti bāhya ābhyantaraśca pṛthagjanaḥ| yasya nirvedhabhāgīyāni
kuśalendriyāṇi na santi| sa bāhyaḥ pṛthagjana iti| yasya santi sa ābhyantara iti| ayamābhyantaraḥ
pṛthagjana ārya ityupyucyate pṛthagjana ityapyucyate| bāhyaṃ pṛthagjanamupādāya
āryaḥ| satyadarśanamārgamupādāya pṛthagjanaḥ| yathā''nandaśchannamāmantryāha-pṛthagjano
nānusmarati rūpaṃ śūnyamanātmā, vedanā, saṃjñā saṃskārā vijñānaṃ śūnyamanātmā| sarve saṃskārā
anityāḥ| sarve dharmā anātmānaḥ| teṣāṃ nirodho nirvāṇamiti| atha ca [tatra] channasya
[cittaṃ] na dharmaniyāme praskandati| nāpi pṛthagjanasyaivaṃ bhavati ityāha|(pṛ) sannikṛṣṭo
viprakṛṣṭo vā, ubhāvapi pratipannakau| kaḥ pravibhāgastayoḥ| (u) yo nirodhaṃ paśyati
sa tattvataḥ pratipannakaḥ| yo dūrabhāgīyakuśalendriyagataḥ paśyati pañcaskandhā anityāḥ duḥkhā
śūnyā anātmāna iti| na tu nirodhaṃ paśyati| sa saṃjñāpratipannakaḥ| kasmāt| yathoktaṃ
sūtre-bhikṣavo bhagavantaṃ pṛcchanti-kathaṃ dharmaṃ paśyema iti| bhagavānāha-cakṣuḥ pratītya
rūpañca cakṣurvijñānamutpadyate| tatsahabhuvo vedanāsaṃjñā cetanādayaḥ sarve [dharmā]
anityā vipariṇāmadharmāṇaḥ aśraddheyāḥ| yo dharmo'nityaḥ, tad duḥkham| duḥkhasyāsya samudayo'pi
duḥkham| sthitirapi duḥkham| punaḥ punarbhavalakṣaṇamapi duḥkham| evaṃ yāvanmano dharmā
api| yadīdaṃ duḥkhaṃ nirudhyate| anyāni duḥkhāni na sambhavanti| na punaḥ santāno bhavati|
yoginaścitta evaṃ bhavati-idaṃ praṇītamupaśamapadaṃ yat sarveṣāṃ mṛṣābhūtānāṃ kāmatṛṣṇānāmapagamaḥ
kṣayo virāgo nirodho nirvāṇam| yadasmin dharme cittaṃ praskandati adhimucyate
neñjate na parāvartate na śocate na paritrāsate| tato nidānaṃ dharmaṃ paśyeyam iti| ato
jñāyate yogī anityādyākāraiḥ pañcaskandhānavalokayan viprakṛṣṭaḥ pratipannaka ityucyate|
teṣāṃ nirodhaṃ paśyan sannikṛṣṭaḥ pratipannaka iti| yathā channaḥ sthavirān prativadati-mamāpyevaṃ
bhavati-rūpamanityaṃ [vijñānamanityaṃ rūpamanātmā, vijñānamanātmā, sarve saṃskārā
anityāḥ, sarve dharmā anātmāna iti| atha ca punarme] sarvasaṃskārasamarthe tṛṣṇākṣaye nirodhe
nirvāṇe cittaṃ na praskandati, na prasīdati, na vimucyate [paritarṣaṇā| upādānamutpadyate|
pratyudāvartate mānasam| atha kastarhi ma ātmeti|] na khalvimaṃ dharmaṃ paśyato bhavati|
iti|kiñcāha-yogī yadasmin dharme mṛduprajñayā kṣāntiṃ śraddadhate sa śraddhā[nusārī]
pratipannakaḥ| pṛthagjanamatītya dharmaniyāmamavatāryādyaphalamalabdhvā na deveṣu bhavati|
yastīkṣṇaprajñayā kṣāntiṃ śraddadhate sa dharmā[nusārī] pratipannakaḥ| [yo] dharmamimaṃ paśyan
trīṇi saṃyojanāni samucchedayati| na strotaāpannaḥ yo niravaśeṣa[kṣayā]bhijñaḥ so'rhan|
ato jñāyate nirodhaṃ paśyan sannikṛṣṭaḥ pratipannako bhavatīti|(pṛ) yogī kasmānnātyantaṃ
nirodhaṃ paśyati| (u) sūtra uktam-dharmā nissvabhāvāḥ pratītyasamutpannāḥ| ayaṃ dharmaḥ
paramagambhīraḥ| sarvatṛṣṇākṣaya upaśamo nirodho nirvāṇam| idaṃ padamatidurdarśam| bhagavān
dvādaśanidānānāṃ nirodhaṃ dṛṣṭvā anuttaramabhisambuddho'bhūt iti| dharmamudrāyāñcoktam-pañcaskandhānanityān
vipralopān mṛṣābhūtānasārān śūnyāṃśca paśyato yogino jñānadarśanamaviśuddhaṃ
bhavati iti| sūtramidamanta āha-yogina evaṃ bhavati-yanmayā dṛśyate śrūyate ājighryate
rasyate spṛśyate manyate tat sarvaṃ pratītyasamutpannaṃ vijñānam| yadasya vijñānasya
hetupratyayā nityā vā anityā vā iti| tadanityajñānam| anityebhyo hetupratyayebhya utpannaṃ
vijñānaṃ kathaṃ nityaṃ bhavet| ataḥ sarve pañcaskandhā anityāḥ pratītyasamutpannāḥ kṣayalakṣaṇāḥ
vipariṇāmalakṣaṇā viyogalakṣaṇā nirodhalakṣaṇā iti paśyati| tadā yogino viśuddhaṃ
jñānadarśanaṃ bhavati| ātyantikanirodha ityanena viśuddhaṃ jñānadarśanamucyate| ato nirodhajñānadarśanameva
āryasatyadarśanaṃ bhavati| ādau ca dharmasthititājñānamante nirvāṇajñānaṃ
bhavati| ato nirodhasatyadarśanamevāryamārgalābho bhavati|jñānalakṣaṇavarga ekonanavatyuttaraśatatamaḥ|190
ekasatyadarśanavargaḥ(pṛ) yadbhavānāha-nirodhaṃ paśyanneva phalapratipannaka
iti| tadayuktam| kasmāt| sūtre hi bhagavatoktam-caturṇāmaryasatyānāṃ yathābhūtamananubodhāt
evamidaṃ dīrghamadhvānaṃ [sandhāvitaṃ] saṃsaritaṃ mama ca yuṣmākañca idānīmimāni catvāri
satyānyanubaddhāni| tato nidānañca samucchinnaṃ saṃsaritam| na punaḥ kāyasya vedanā
bhavati| iti| jñātavyaṃ catussatyadarśanāt phalapratipannako bhavati iti| na nirodhamātradarśanāt|
kiñcāha bhagavānuttamadharmo yaduta catvāryāryasatyāni iti| ato yogī sarvāṇi [satyāni]
jānīyāt paśyecca| āha ca-ye hi kecit dharmakañcukā ninditakāyāḥ samyakpravrajyāṃ śraddadhante|
sarve te caturṇāmāryasatyānāṃ yathābhūtamabhisamayāya| ye hi kecit strotaāpattiṃ
sakṛdāgāmitāmanāgāmitāñca lipsanti| sarve te caturṇāmāryasatyānābhisambuddhatvāt| ye hi
kecit arhatāṃ pratyekabuddhatāṃ buddhamārgañca lipsanti| sarve te caturṇāmāryasatyānāmabhisambuddhatvāt|
ato jñāyate na nirodhasatyadarśanamātramārgamārga iti| āha ca bhagavān-catvāryāryasatyānyanupūrveṇānuprāpnotīti|
dharmacakrapravartane coktam-idaṃ duḥkhamayaṃ duḥkhasamudayaḥ
ayaṃ duḥkhanirodhaḥ iyaṃ duḥkhanirodhagāminī pratipaditi paśyato mama teṣu cakṣurudapadyata
jñānamudapadyata vidyodapadyata bodhirudapadyata iti, evaṃ triparivartaṃ catvāryāryasatyānyavocat|
kiñcoktaṃ sūtre-avadātavasane hrade prakṣipte sati rūpaṃ [yathā] vedayate|
evamayaṃ puruṣa ekatra niṣaṇṇaścatvāri satyāni paśyati iti| kiñcāha pariśuddhacittaḥ
samyak bhāvayati-duḥkhasatyaṃ yāvanmārgasatyam| evaṃ paśyataḥ kāmāsravāt bhavāsravādavidyāsravāt
cittaṃ vimucyate| iti| yatra yatra sūtra uktamāryasatyam| tatra sarvatra catvāri
satyānyuktāni| na nirodhasatyamātrama| bhagavānāha catvāri jñānāni duḥkhajñānaṃ samudayajñānaṃ
nirodhajñānaṃ mārgajñānamiti| tāni caturṇāmāryasatyānāmarthāya bhavanti iti| yogī dharmaśaḥ
paripaśyet catvāri satyāni| yathā bhiṣak rogaṃ jñātvā roganidānaṃ rogavināśaṃ rogavināśauṣadhañca
jānīyāt| evaṃ yogī duḥkhānāṃ nissaraṇamicchan duḥkhaṃ duḥkhanidānaṃ duḥkhanirodhaṃ
duḥkhanirodhagāminīṃ pratipadañca jānīyāt| yadi na jānāti duḥkhaṃ kena jñāsyati duḥkhanidānaṃ
duḥkhanirodhaṃ duḥkhanirodhagāminīṃ pratipadañca| ato jñāyate na nirodhadarśanamātra[māryasatyam]
iti|atrocyate| yat keṣāñciduktaṃ-catussatyānāṃ pratilābha iti| sarvaṃ
[tat] skandhadhātvāyatanādiṣūktam-yadidaṃ rūpaṃ ityādi ayaṃ rūpasya samudaya ityādi ayaṃ rūpasya
vyaya ityādi prajānata āsravāḥ kṣīyanta iti| kiñcāha bhagavān-rūpādīnāṃ skandhānāṃ
yathābhūtamāsvādamādīnavaṃ nissaraṇaptaprajñāyānuttaraṃ mārgamaspṛśamiti na vadāmi| yathābhūtaṃ
prajānanstu mārgamaspṛśamiti prajānāmīti| nagaropamasūtre coktam-yadā mama na jñānamabhūt-[iti]
jarāmaraṇaṃ jarāmaraṇasamudayo jarāmaraṇanirodho jarāmaraṇanirodhagāminī pratipat|
yāvat saṃskārāḥ saṃskārasamudayaḥ saṃskāranirodhaḥ saṃskāranirodhagāminī pratipat iti|
na tadā vadāmi-adhigato mārga iti| iti| evamādi [vacanāni] dṛṣṭvā yadi [vadāmaḥ] ayameva
darśanamārgādhigama iti| tadā ṣoḍaśacitta[kṣaṇā] na mārgādhigamaḥ syuḥ|(pṛ) nāhaṃ vadāmi-ayamucyate
darśanamārgādhigama iti; kintu ayaṃ sammarśana kālīna iti| (u) caturṣu satyeṣvapyevamucyate|
vaktavyañcedaṃ sammarśanakālīnamiti| tathā no cet nidānaṃ vaktavyaṃ-catussatyadarśanaṃ
mārgādhigamakālīnaṃ pañcaskandhādidarśanaṃ sammarśanakālīnamiti| (pṛ) kleśānāṃ
prahāṇajñāṃna mārgādhigamo bhavati| pañcaskandhādīnāṃ sammarśanaṃ na kleśānāṃ prahāṇāya bhavati|
(u) pūrvamevoktamasmābhiḥ-pañcaskandhādijñānamapi kleśānāṃ prahāṇāya bhavatīti| yathoktam-rūpādijñānadarśanādāsravāḥ
kṣīyanta iti| āha ca-lokasamudayaṃ samanupaśyato nāstitādṛṣṭirnirudhyate|
lokanirodhaṃ samanupaśyato'stitādṛṣṭirnirudhyata iti| bhagavān svayaṃ nidānānyavalokayan
mārgamadhijagāma| kiṃśuko [pama] sūtre coktā nānāmārgādhigamapratyayāḥ| kecit
pañcaskandhān paśyanto mārgamadhigacchanti| kecit dvādaśāyatanāni vā aṣṭādaśadhātūn vā
dvādaśanidānāni vā anyāni vā paśyanto mārgamadhigacchanti iti| ato jñāyate na catussatya[darśana]mātreṇa
mārgādhima iti| yadi bhavato mataṃ satyapyasmin vacane naitaddarśanena kleśān
prajahātīti| catussatyadarśanenāpi na kleśān prajahatīti vaktavyam| satya[darśane-]na
na mārgamadhigacchatīti avaśyaṃ vaktavyamiti| catussatyavibhaṅga uktam-jātirapi duḥkhaṃ jarāpi
duḥkhaṃ vyādhirapi duḥkhaṃ maraṇamapi duḥkhaṃ vipriyasaṃyogo duḥkhaṃ priyaviyogo duḥkhaṃ
yadiṣṭaṃ na labhyate tadapi duḥkhaṃ saṃkṣepeṇa pañcopādānaskandhā duḥkhamiti| kiñcāha
duḥkhasamudayo yeyaṃ tṛṣṇā paunarbhavikī tatra tatrābhinandinī iti| evamādidarśanena nāsravāṇāṃ
kṣayaḥ syāt| idaṃ sarvaṃ lokasatyaṃ na tu paramārthasatyam|(pṛ) yadyapi jātimaraṇādi
paśyato nāsravakṣayaḥ syāt| tathāpi pañcopādānaskandhā duḥkhamityuktam| teṣāṃ parijñātuḥ
kleśā bhidyante| (u) anyāni trīṇi satyāni kathaṃ bhavanti| ato jñāyate [tat] bhavataḥ svasaṃjñānusmaraṇavikalpa
iti| pañcopādānaskandhā duḥkhamiti paśyataścittameva vikṣipyate na
mārgo'dhigamyate| (pṛ) yadi caturbhiḥ satyaurna mārgamadhigacchati| kena dharmeṇādhigacchet|
(u) ekenasatyenādhigacchati yo'yaṃ nirodhaḥ| yathoktaṃ sūtre-mṛṣā nāma anṛtam| satyaṃ tadviparītam|
sarve saṃskṛtadharmā anṛtamṛṣāgrahā iti| ato jñāyate yogī cittata eva saṃskṛtadharme
vartate na paramārthata iti| yathoktaṃ sūtre-saṃskṛtadharmā anṛtā māyopamā jvālopamā
svapnopamā ṛṇopamā iti| yathoktaṃ dharmapade-abhūtabaddho loko'yaṃ suniścitavat prabhāsate|asat
dṛṣṭaṃ sadābhāsaṃ asadvai parayā dhiyā|| iti|strī puruṣa iti dharmo yathābhūtaṃ nāsti|
pañcaskandhānāṃ kalāpamātre strī puruṣa iti sudṛḍhaṃ kīrtayantaḥ pṛthagjanā viparyayamugdhā
vadanti| sa vastuto nāsti| iti| yogī tu ime pañcaskandhāḥ śūnyā anātmāna iti bhāvayati|
ato na punastaṃ paśyati| yathoktaṃ dharmamudrāsūtre-yogī bhāvayati rūpamanityaṃ śūnyaṃ
viyogalakṣaṇamiti| iti| anityamiti yat rūpaṃ svarūpato'nityam| śūnyamiti yathā ghaṭe jale'sati
śūnyo ghaṭa iti vadanti| evaṃ pañcaskandheṣu nāstyātmā ityataḥ śūnyā bhavanti| evaṃ
bhāvayitā'pi śūnyaḥ| [tasya] jñānadarśanamapi aviśuddham pañcaskandhānāṃ nirodhādarśatvāt|
ante tu nirodhaṃ paśyati yaduta yogina evaṃ bhavati yanmayā dṛṣṭaṃ śrutamityādi| ato jñāyate
nirodhaṃ paśyata eva kleśāḥ kṣīyanta iti|(pṛ) kasmānnirodhaṃ paśyataḥ kleśāḥ kṣīyante
nānyasatyāni| (u) yoginastasmin samaye duḥkhasaṃjñā vyavasthitā bhavati| nirodhalakṣaṇasākṣātkurvatastu
saṃskṛteṣu duḥkhasaṃjñā na vyavasthitā bhavati| yathā kasyacit prathamadhyāne
prītisukhamalabdhavato na pañcakāmaguṇeṣu nirvedasaṃjñā jāyate| yathā ca avitarkāvicārasamādhimalabdhvā
na savitarkasavicārasamādhau doṣaṃ manyate| tathā yogyapi nirvāṇamupaśamalakṣaṇamanadhigamya
na saṃskāraduḥkhamadhigacchati| ato jñātavyaṃ nirodhasatyaṃ paśyata eva
duḥkhasaṃjñā sampannā bhavati| duḥkhasaṃjñāsampannatvāt tṛṣṇādīni saṃyojanāni prahīyante
iti|(pṛ) yadi nirodhasatyadarśanāt duḥkhasaṃjñā sampannā bhavati| nirodhasatyaṃ paśyet paścāt
kleśāḥ prahīyeran| kasmāt| nirodhasatyaṃ dṛṣṭavat eva duḥkhasaṃjñāyāḥ sampannatvāt|
(u) na paścātprahīyeran| yasmin samaye nirodhasya nirodhalakṣaṇamadhigatam, tasminneva samaye
duḥkhasaṃjñā sampadyate| paścāttu abhimukhībhavati| yathoktaṃ sūtre-yogī [yat] samudayalakṣaṇaṃ
tat nirodhalakṣaṇamiti prajānan suviśuddhaṃ dharmacakṣuranuprāpnoti| iti| skandheṣu
ca sadāsti ātmamatiḥ| skandhā anityā duḥkhā iti paśyannapi na nirodhamanuprāpnoti| nirodhasatyaṃ
paśyatastu asallakṣaṇatvādātmamatiratyantaṃ nirudhyate| (pṛ) yadi nirodhasatyaṃ
paśyata ātmamatiḥ kṣīyate| kasmāt bhagavān pudgalaḥ sukumāramatirityādi dṛṣṭvā catussatyānyudeśayati,
na tu nirodhasatyamātram| (u) tatrāsti mārgānulomyena caritam| kimiti| anityasaṃjñayā
anātmasaṃjñāsampannatvāt idaṃ duḥkhamiti darśanamanuprāpnoti| idaṃ mārgasya sannikṛṣṭamityato
militvā vadati|(pṛ) mārgalābhasamaya eva yadi satkāyadṛṣṭiḥ prahīyata iti| kasmāt
punarāha śīlavrataparāmarśo vicikitsā iti| (u) yogī mārgamanuprāpya dharmāḥ śūnyā anātmāna
iti dṛṣṭataḥ paśyan na punarvicikitsate| na pṛthagjanānāṃ śrutacintādidarśanaiḥ samāno
bhavati| mārgasatyaṃ paśyan prajānāti idamekameva tattvaṃ nānyadastīti| atastrīṇyāha| (pṛ)
yadi mārgalābhakāla eva satyadarśanapraheyāḥ kleśāḥ kṣīyante| kasmāt trayāṇāṃ saṃyojanānāmeva
kṣayamāha| (u) sarve kleśāḥ satkāyadṛṣṭimūlakāḥ| yathā bhagavān bhīkṣūn pṛcchati-kena
vastunā kiṃ vastūpādāya kiṃ vastvabhiniviśya īdṛśī dṛṣṭirbhavati| asmin kāye mriyamāṇa
eva īdṛśādayaḥ sarvā dṛṣṭayo nirudhyante| bhikṣava āhuḥ-bhagavanmūlā hi no bhagavan dharmāḥ|
bhagavantameva prārthayāmahe vyākaraṇāyeti| bhagavānāha-rūpe khalu sati rūpamupādāya rūpamabhiniviśya
saktāyadṛṣṭirbhavati| yāvadvijñānamapyevam| iti|ato jñātavyaṃ satkāyadṛṣṭimupādāya
sarve kleśāḥ sambhavantīti| kasmāt| satyāṃ hi satkāyadṛṣṭau vadanti-ayamātmā nityo
vā'nityo veti| nitya iti paśyataḥ śāśvatadṛṣṭiḥ| anitya iti paśyata ucchedadṛṣṭiḥ| yadyātmā
nityaḥ| tadā na karma, na vipākaḥ, duḥkhavimokṣaḥ| na mārgabhāvanayā nirvāṇamanuprāpnoti|
yadasyā dṛṣṭeḥ prādhānyam| sa eva dṛṣṭiparāmarśaḥ| [tasyā eva] yatprakarṣalābhaḥ| sa eva
śīlavrataparāmarśaḥ| ātmadṛṣṭau tṛṣṇā| paradṛṣṭau dveṣaḥ| ātmana uccadarśanameva mānaḥ|
yathābhūtājñānāt yatsaṃyojanānāṃ prādurbhāvaḥ| saivāvidyā| ataḥ satkāyadṛṣṭisamucchedātsatyadarśanena
saṃyojanaprahāṇaṃ bhavati|(pṛ) yadi satkāyadṛṣṭisamucchedādanyānyapi prahīyante|
kasmādviśiṣyāha śīlavrataparāmarśaṃ vicikitsāñca| (u) tayoḥ prādhanyāt| dharmalakṣaṇaṃ
sākṣātkurvato yogino na vicikitsā bhavati| vicikitseyamastyātmā nāstyātmeti vicikitsate|
mārgo viśuddhiṃ prāpayati navetyapi vicikitsate| idānīṃ duḥkhasatyaṃ paśyata ātmadṛṣṭiḥ prahīyate|
ayameva mārgo na punaranyo'stītyapi prajānāti| ata ucyate satkāyadṛṣṭiprahāṇameva
vastuto duḥkhadarśanam| śīlavratasamucchedāt mārgaṃ prayujya jñāne jñeyadharmeṣu ca na vicikitsate|
yaḥ samyakjñānena jñeyadharmān prajānāti| sa eva samudayaṃ prahāya nirodhamadhigacchan
catussatyasampanna ityucyate| ata eṣāṃ trayāṇāṃ vacanameva nirvicikitsālakṣaṇaṃ pradarśayati|
vicikitseyamātmani mārge ca bhavati| yathoktaṃ sūtre-ādyābhisambodhilakṣaṇaṃ yaduta
dharmaṃ paśyati dharmaṃ pratilabhate dharmaṃ prajānāti dharmaṃ pratisaṃvedayate| vicikitsājālaṃ
vitīrya paraśāsanaṃ nānuvartate| bhagavacchāsane ca vaiśāradyabalamanuprāpya phale
supratitiṣṭhati| iti||ekasatyadarśanavargo navatyuttaraśatatamaḥ|191 sarvālambanavargaḥ(pṛ)
kasmāt jñānaṃ sarvālambanaṃ bhavati| (u) yat jñānaṃ dhātvāyatanādigocaraṃ tat sarvālambanamityucyate|
kasmāt| āyataneṣu dhātuṣu cokteṣu padārthā ālambanāni viṣayā jñeyā ityādayaḥ
sarve dharmā bhavanti| [tān] yat jñānamālambate tat sarvālambanamityucyate|(pṛ) jñānamidaṃ
na samprayuktasahabhvādidharmān jānāti| (u) jānāti yadyāyatanādyālambanaṃ, tatsāmānyalakṣaṇajñānaṃ
bhavati| sāmānyalakṣaṇajñānatvāt sarvamālambate| kasmāt| dvādaśāyatanānīti
vadato nānyaḥ punardharmo'sti| ato jñāyate jñānamidamapi svātmānamālambata iti| (pṛ) uktaṃ
hi sūtre-dvābhyāṃ pratyayābhyāṃ vijñānamutpadyata iti| ato na svātmālambanaṃ jñānaṃ syāt|
jñānānāṃ dṛṣṭāntān pratītya nāsti svātmālambanam| tadyathā-aṅgulyagraṃ nātmānaṃ spṛśati|
na cakṣuḥ svātmānaṃ paśyati| (u) yat bhavānāha-dvābhyāṃ pratyayābhyāṃ vijñānamutpadyata iti|
na tat niyamena bhavati| ālambanaṃ vināpi jñāmutpadyate| na hi sarvaṃ dvābhyāṃ pratyayābhyāmutpadyate|
kiñcit ṣaṣṭhasya vijñānasya svakalāpe sarvathā asadālambanaṃ bhavati| dṛṣṭadharmā[lambana]
tvāt| vijñānasyāsya rūpādidharmānālambanatvāt| yadyālambate andho'pi rūpaṃ
paśyet| puruṣasyāsya tasmin samaye cittacaittā atītānāgatagatāḥ| atītānāgatāśca asaddharmāḥ,
kasyālambanāni syuḥ| ātmādhyavasānamātrasya pratiṣedhādevamucyate| yadi vijñānāni bhavanti|
tāni sarvāṇi ābhyāṃ dvābhyāmeva bhavanti| na caturbhiḥ pratyayaiḥ| kiñcit vijñānaṃ
dvau pratyayau vinotpadyate| yathoktaṃ sūtre-ṣaḍāyatanapratyayaḥ sparśa iti| na vastutaḥ
sparśasya ṣaḍāyatanāni pratyayā bhavanti| utpadyamānaṃ na ṣaḍāyatanebhyo bhavati| saptamāyātanasya
pratiṣedhāt| evaṃ caturaḥ pratyayān pratiṣidhyāha bhagavān dve āyatane iti|atītānāgatākāśakāladigādīnāñca
jñānamutpadyate| te dharmāśca na vastusantaḥ| idamevānālambanaṃ jñānaṃ
bhavati| (pṛ) anenaiva hetunā atītānāgatādayoḥ dharmāḥ santaḥ syuḥ| yadyasantaḥ, kiṃ
tajjñānamutpādayati| śaśaśṛṅgakūrmaromāhipadādiṣu na jātu jñānamutpadyate| (u) kāritre jñānamutpadyate|
evaṃ puruṣadarśane'tīte tadatītakālaṃ smarati| puruṣaṃ bhāṣamāṇaṃ śṛṇvan tadbhāṣaṇakālaṃ
smarati| evamatītādidharmāṇāṃ nāsti kāritramityato'yuktam| (pṛ) idānīmatīte
kiṃ kṛtvā smaryate| (u) smaraṇasya nāsti ko'pi dharmaḥ| bhavānāha-śaśaśṛṅgādi kasmānna smaratīti|
yo dharma utpadya niruddhaḥ sa smaraṇīyaḥ| yaḥ prakṛtito'san| kiṃ smaryeta yathā dharmaḥ
pūrvaṃ sattvākhya idānīmatīto'pi sattvākhyaḥ| evaṃ tasmin dharme pūrvaṃ smṛtyutpādāt
tadeva cittaṃ punaḥ smaryate| na tu cittāntaram| anena puruṣeṇa pūrvaṃ taddharmanimittamupāttam|
tasmin dharme niruddhe'pi tatsaṃjñānusmaraṇamutpādya [taṃ dharmaṃ] vikalpayati| yo
dharmastasya citte jāyate sa dharmo vinaṣṭaḥ| paścāt [ta]nmanovijñānaṃ tat vastu vijānāti
ida[meva] nimittālambanaṃ vijñānamityākhyayate| nimittamidaṃ pāścātyanimittālambanavijñānasya
pratyayaṃ karoti| śaśaśṛṅgādivijñānantu animittahetukamityato notpadyate| śaśaśṛṅgādi
pratītyāpi vijñānaṃ bhavet| yadi na bhavati| kathaṃ vaktuṃ prabhavet|(pṛ) śaśaviṣāṇasvabhāvo
na vijñeyaḥ| kasmāt| tasya hrasvatvadīrghatvaśuklatvakṛṣṇatvādismṛtirhi na jātu jāyate|
tathā'tītadharmo'pi| kasmāt| nahyasmākamatītadharma idānīmabhimukhībhavati| yathā āryā
anāgataṃ vastu jñātvā vadanti-idaṃ vastu tathā syāt, idaṃ vastu tathā na syāditi| (u) āryajñānabalaṃ
hi tathā dharmamasantamapi prāk prajānāti| yathā āryāḥ pāṣaṇabhittiṃ bhittvā apratihatamunmajjanti
nimajjanti ca| tathedamapi vastu asadapi jānanti| smṛtibalācca jānanti|
yathā cakṣurvijñānaṃ na strīti puruṣa iti vā vikalpayati| yadi cakṣurvijñānaṃ na vikalpayati|
manovijñānamapi na vikalpayet| vastutastu manovijñānaṃ vikalpayati| tathedamapi syāt|
yathā cāsmākamanubhūtaniruddhe jñānamutpadyate| tathāryāṇāmapi asati dharme jñānamutpadyate|
yathā devadatta iti vacane naikaṃ vijñānaṃ catvāryakṣarāṇi vijānāti| tathāpi [tāni] vijānāti|
yathā ca saṃkhyāparimāṇapṛthaktvasaṃyogavibhāgaparatvāparatvādayaḥ| te dharmā adṛṣṭā
api [sva] vijñānamutpādayanti| yathā ca puruṣasya svarūpaṃ naikakṣaṇena parijñeyamam|
nāpi pratyaṅgavijñānena| asatyapi pratyaṅgaṃ puruṣajñāne ekakṣaṇaṃ [ta]jjñāne puruṣajñānamutpadyate|
idamapi tathā syāt|bhavānavādīḥ-dṛṣṭāntaṃ pratītya nāsti kiñcit svātmālambanaṃ
jñānamiti| tatrāsti vacanaṃ manaḥ svātmānaṃ vijānātīti| yogī cittavipaśyanāmanusarati atīte'nāgate
tu cittaṃ nāsti iti vacanāt| yathā pratyutpannacittena pratyutpannacittamālambate|
no cet na jātu kaścitpratyutpannacittasamprayukta dharmaṃ vijānāti| (pṛ) sūtra uktam-sarve
dharmā anātmānaḥ prajñayā yadi paśyati|atha nirvindate duḥkhe eṣa mārgo viśuddhaye|| iti|iyaṃ
prajñā ātmānaṃ sahabhūdharmānanyāni sarvadharmālambanāni cāpanayati| (u) jñānamidaṃ
sāsravālambanameva, natvanāsrava[ālambana]m| kasmāt| tasyāṃ hi gāthāyāmuktam-atha nirvindate
duḥkha iti| ato jñāyate tat duḥkhasatyālambanameveti| ātmadṛṣṭipraṇāśāya ca anātmabhāvanā|
ātmadṛṣṭiḥ pañcopādānaskandhālambinī| jñātavyamanātma[dṛṣṭi]rapi pañcaskandhānālambata
iti| pañcaskandhā anityatvādanātmānaḥ| yathoktaṃ sūtre-yadanityaṃ tadanātmā| yadānātmā tadduḥkham
iti| bhagavānāha yadbhikṣavo yuṣmākaṃ tatprajahata iti| bhikṣava āhuḥ-ājñaptaṃ bhagavan|
bhagavānāha-kathaṃ yuṣmābhirājñaptam| rūpaṃ bhagavan [anātmā] anātmīyam| vedanā,
saṃjñā, saṃskārā, vijñāna[manātmā] anātmīyam| tadasmābhiḥ-prahātavya] miti| bhagavānāha-sādhu
sādhu khalu bhikṣava iti| [ato] jñātavyamupādānaskandheṣveva anātmabuddhirbhavatīti| uktañca
sūtre-yatkiñcit [bhikṣavo] rūpamatītamanāgataṃ pratyutpannamādhyātmikaṃ vā bahirdhā
vā audārikaṃ vā sūkṣmaṃ vā [hīnaṃ vā praṇītaṃ vā] yaddūre'ntike vā sarvaṃ jānāti nātmā nātmīyamiti|
evaṃ yathābhūtaṃ samyak prajñayā paśyati iti| āha ca-rūpaṃ nātmā, vedanā, saṃjñā,
saṃskārā vijñānañca nātmā iti paśyati| rūpamanityaṃ tucchaṃ māyāvat bālālāpanaṃ vadhakaṃ
steyakamanātmā anātmīyamiti| kiñcāha bhagavān-atra niṣaṇṇaḥ kaścinmūḍho'vidyāṇḍagato'vidyāndhībhūtaḥ
parityajya buddhaśāsanamimāṃ mithyādṛṣṭimutpādayati-yadi rūpaṃ nātmā, vedanā,
saṃjñā, saṃskārā, vijñānañcanātmā| kathamanātmā karma kṛtvā ātmanā anubhavati iti| ato jñāyata
upādānaskandhālambanameva nairātmyamiti| sūtre ca anātmajñānaṃ sarvadharmanālambata
iti vacanasthānaṃ na kiñcanāsti| tatra tatra sarvatroktaṃ pañcaskandhānālambata iti|(pṛ) bhagavān
svayamāha-sarvadharmā anātmāna iti| ato jñāyate saṃskṛto'saṃskṛtaścaitajjñānasyālambanam|
na tu pañcopādānaskandhamātramiti| āha ca-daśa śūnyatāḥ sarvadharmālambanā iti| yā
śūnyatā tadeva nairātmyam| kiñcāha-sarve saṃskārā anityā duḥkhā, sarve dharmā anātmāna iti|
yadanātmajñānaṃ tad duḥkhasatyālambanameva| kasmānnāha-sarvasaṃskārā anātmāna iti| sarve
dharmā anātmāna ityuktatvāt jñātavyaṃ yat saṃskārā iti vacanaṃ tat saṃskṛtābhidhāyakam|
yat dharmā iti vacanaṃ tat sarvā[bhidhāyaka]miti| āha ca-ka ekalakṣaṇadharmaṃ lakṣaṇāntaradharmañcābhimukhaṃ
samprajānāti yathā vidyācakṣuṣā rūpaṃ paśyati| kevalaṃ buddhā bhagavantaḥ
samyak sambuddhā vimuktilābhina ekalakṣaṇadharmaṃ lakṣaṇāntaradharmañcābhimukhaṃ samprajānanti
yathā vidyācakṣuṣā rūpaṃ paśyanti iti| anātmalakṣaṇena hi sarvadharmā ekalakṣaṇāḥ|
ato jñāyate anātma[jñānaṃ] sarvadharmānālambate| na tu duḥkhamātram iti|ucyate| sarva[miti]
dvividhaṃ sarvasaṅgrāhakamekadeśagrāhakamiti| sarvasaṅgrāhakamiti yathā bhagavānāha-aśaṃ
sarvajña iti| [atra] sarvaṃ nāma dvādaśāyatanāni| ekadeśagrāhakamiti yathāha-sarvamādīptamiti|
anāsravamasaṃskṛtantu nādīptamupalabhyate| yathā ca tathāgatavarge uktam-tathāgataḥ
sarvatyāgī sarvajayī iti| śīlādayo dharmā na tyājyāḥ| kintu akuśaladharmānuddiśyāha-sarvatyāgīti|
ajeyyā anye buddhāḥ| anyān sattvānuddiśyāparamāha-sarvajayīti| kiñcāha-katamo bhikṣuḥ
sarvajñaḥ| yaḥ ṣaṭsparśāyatanānāmutpādaṃ nirodhañca yathābhūtaṃ prajānāti| ayamucyate
sāmānyalakṣaṇajñaḥ sarvadharmāṇāṃ, na tu viśeṣalakṣaṇajña iti| bhagavāṃstu sāmānyaviśeṣajñaḥ
sarvajña ityucyate| bhikṣurayaṃ sāmānyena sarve dharmā anityā iti prajānātītyataḥ sarvajño
bhavati| tasya nāmasāmye'pi vastuto'sti bhedaḥ| [tat] ekadeśasaṅgrāhakaṃ nāma|āha ca
bhagavān-yatsūtre'vatarati| vinaye ca sandṛśyate| dharmatāñca na vilomayati| sa dharma upādeya
iti| kiñcāha-ya āha idaṃ buddhavacanamiti| sa suvyañjanaḥ| na svarthaḥ| vidvān tatra
svarthaṃ suvyañjanaṃ brūyāt| yenārthena bhikṣorasya vyañjanaṃ praśasyaṃ bhavati| punarasti
kaścidvaktā svarthasya, na suvyañjanasya| svarthaṃ suvyañjanena prakṣipet| ityevamādisūtre
bhagavān sarvaṃ tat saṃśrāvayati| asti ca nītārthaṃ neyārthañca sūtram| idantu neyārthaṃ
sūtram| kasmādekasmin vastuni sarvamiti vacanaṃ bhavati| tasyābhisandhi rjñātavyā'sti| laukikā
api vadanti ekasmin sarvamiti| yathā vadanti-sarvatyāgaṃ karoti| sarveṣāñca bhojanaṃ
prayacchati| ayaṃ sarvabhuk iti| ato jñāyate sarvamanātmeti vacane satyapi pañcopādānaskandhāna[bhisandhāya]
uktaṃ, na tu sarvadharmāniti draṣṭavyam|yaduktaṃ bhavatā-daśa śūnyatā
iti| tatrāsaṃskṛtaṃ śūnyamiti nopalabhyate| kasmāt| na hi kaścidasaṃskṛta ātmasaṃjñāmutpādayati|
tadanyasmin śūnye'pi na kācitkṣatiḥ| bhavānapi duḥkhajñānena śūnyaṃ saṃyojayati| ataḥ
śūnyatā na sarvadharmālambinī| (pṛ) laukikī śūnyatā sarvadharmānālambate na tu anāsravaśūnyatā|
(u)nāsti tu laukikī śūnyatā| sarvā śūnyatā anāsravā| (pṛ) uktaṃ hi dharmamudrāsūtre-śūnyatā
laukikī śūnyateti| (u) iyaṃ lokottaraśūnyatā na tu laukikī śūnyatā| (pṛ) atroktaṃ
jñānadarśanasyāviśuddhatvāt jñāyata iyaṃ laukikī śūnyateti| (u) uktantu prāgasmābhiḥ-anāsravaṃ
cittaṃ prajñaptividāraṇamiti| ataḥ prajñaptividāraṇādāgatamanāsravaṃ cittam| paścānnirodhasatyaṃ
dṛṣṭvā abhimānaṃ vihāya jñānadarśanaṃ viśuddhaṃ bhavati| ato na laukikī śūnyatā|yadbhavānāha-sarve
saṃskārā anityāḥ sarve dharmā anātmāna iti| evaṃ hi syāt-yogī yadā
nairātmyasaṃjñāsamanvitaḥ tadā dharmasaṃjñāsamanvitatvāt nairātmye dharma iti sa saṃjñocyate|
yathoktaṃ darśanavarge-yo duḥkhaṃ na paśyati, sa ātmadarśī bhavati| yo yathābhūtaṃ duḥkhaṃ
paśyati, na sa punarātmānaṃ paśyati| iti| yathābhūtamiti yadanātmadarśanam| ataḥ sarve
dharmā anātmāna iti vacanaṃ duḥkhasatyamātramālambya anātmā saṃskāra ityabhidadhāti| yadbhavānavocat-buddhā
[bhagavantaḥ] ekalakṣaṇaṃ lakṣaṇāntarañcābhimukhaṃ paśyantīti| tadapi
dhātvāyatanādīnāmekatvādekalakṣaṇamityucyate iti syāt| ko doṣaḥ||sarvālambanavarga ekanavatyuttaraśatatamaḥ|192
āryavihāravargaḥasti dvividho vihāraḥ śūnyavihāra anātmavihāra iti|
pañcaskandheṣu nāsti sattva iti darśanaṃ śūnyavihāraḥ| pañcaskandhā api na santīti darśanamanātmavihāraḥ|
kenedaṃ jñāyate| uktaṃ hi sūtre- rūpaṃ niskhabhāvaṃ paśyati [yāvat] vedanāṃ
saṃjñāṃ saṃskārān vijñānaṃ niḥskhabhāvaṃ paśyatīti| kiñcoktaṃ sūtre-niḥskhabhāvamupādāya
vimucyata iti| ato jñāyate rūpasvabhāvo na vastusan yāvadvedanāsaṃjñāsaṃskāravijñānasvabhāvā
na vastusanta iti| api coktaṃ sūtre-pañcaskandhāḥ śūnyā māyāvat iti| na hi māyā vastusatīti
nirvācyā| yadi māyā vastusatī, na māyeti bhavati| nāstītyapi na nirvaktuṃ sambhavati|
avastutvādeva [bālā]lāpanaṃ karoti| ayañca yogī sarvaṃ śūnyaṃ paśyati| ato jñāyate pañcaskandhā
na vastusanta iti| yathā ekalakṣaṇavidhamanādbhittyādireko['pi] dharmo nāsti| tathā
pañcaskandhā api, naikaḥ [tādṛśaḥ] paramārthiko dharmo'sti|(pṛ) yadi rūpādayo dharmā api
avastusantaḥ| tadā ekaṃ lokasatyameva syāt| (u) nirodhaḥ paramārthasatyatvādasti| yathoktaṃ
sūtre-mṛṣā nāma yat tucchakam| satyaṃ nāma yathābhūtamiti| nirodhaḥ sa niyataṃ yathābhūta
ityataḥ paramārthasan iti| (pṛ) yadbhavatoktaṃ pañcaskandheṣu nāsti sattva iti darśanaṃ
[śūnyavihāra] iti| kena hetunā pañcaskandhāḥ sattva ityucyante| [sa] kiṃ sāsrava utānāsravaḥ|
(u) sāsravo'nāsravaśca (pṛ) sūtra uktam-yaḥ sattvaṃ paśyati sa pañcopādānaskandhān paśyati
iti| (u) anāsravadharmo'pi sattvākhye vartate nāsattvākhye tarupāṣāṇādau| ato jñāyate
anāsravān skandhānupādāyāpi sattva ityucyante| yadācāryo'nāsravacittagataḥ| tasmin samaye'pyasti
cittaṃ sattva iti| ato'nāsravacittamapi sattvo bhavati| sarve skandhā upādānaskandhā
ityucyante| upādānādutpannatvāt|(pṛ) kathaṃ jñāyate sarve upādānādutpadyanta iti| (u)
anāsravadharmo dānaśīlasamādhibhāvanā karmacittādutpadyate| asati tu [tasmin] notpadyate|
yathoktaṃ sūtre-avidyānivṛtatṛṣṇāsaṃyojanayā pratibaddho mūḍha imaṃ kāyamanuprāpnoti| evaṃ
vidvānapi iti| kāya evopādānaskandhaḥ| (pṛ) yadi sarve skandhā upādānaskandhāḥ| sāsravo'nāsrava
iti skandhānāṃ pravibhāgaḥ katham| (u) sarve skandhā upādānādutpannā ityata upādānaskandhā
ityucyante| naiva punarbhavamupādadata ityato'nāsravāḥ| ityayaṃ pravibhāgaḥ| skandhā
upādānaskandhaiḥ sahopādānādutpannā ityata upādānaskandhā ityabhidhīyante| idaṃ sūtraṃ
na virudhyate|imau dvau vihārau yatkiñcidabhāvamālambete| yadrūpādaye dharmāḥ śūnyāḥ svabhāvaniruddhā
iti| ayameva yatkiñcidabhāvaḥ| (pṛ) imau dvau pañcaskandhānālambete| uktaṃ hi
sūtre-rūpaṃ paśyati śūnyamanātmā vedanāsaṃjñāsaṃskārān vijñānañca paśyati śūnyamanātmā iti|
(u) skandhānupādāya paśyati śūnyamanātmeti| kasmāt| sattvakāraṇe sattvaśūnyaṃ paśyati|
rūpādīnāṃ dharmāṇāmapi nirodhaṃ paśyati| (pṛ) evañcobhayālambanam| yadyogī skandhāṃśca śūnyānanusmarati|
tadeva skandhān yatkiñcidabhāvañcālambate| (u) yogī sattvakāraṇe na sattvaṃ
paśyatītyata eva śūnyacittamutpādya tataḥ śūnyaṃ paśyati| pañcaskandhānāṃ nirodhe ca na paśyati
rūpasvabhāvaṃ vedanāsaṃjñāsaṃskāravijñānasvabhāvam| ato jñāyate imau dvau yatkiñcidabhāvālambanāviti||āryavihāravargo
dvinavattyuttaraśatatamaḥ|193 jñānadarśanavargaḥ(pṛ) samyagdarśanasya
samyagjñānasya ca ko viśeṣaḥ| (u) ubhayamekātmakameva| nāsti kaścidviśeṣaḥ|
samyagdarśanaṃ dvividhaṃ laukikaṃ lokottaramiti| laukikaṃ yadasti puṇyaṃ pāpamityādi| lokottaraṃ
yat duḥkhādīnāṃ satyānāṃ pratisaṃvedaḥ| tathā samyak jñānamapi||(pṛ) bhavatoktaṃ jñānadarśanayornedṛśaṃ
lakṣaṇam| kasmāt kṣāntayo darśanamātraṃ na jñānam| kṣayajñānamanutpādajñānaṃ,
pañcavijñānasamprayuktā ca prajñā jñānameva ca darśanam| (u) kasmāt kṣāntayo na
jñānam| (pṛ) ājñātamājñāsyāmītyata ājñāsyāmīndriyam| yadi duḥkhe dharmakṣāntirjñānam| duḥkhe
dharmakṣāntirjñātaiva duḥkhe dharmajñānamājñendriyaṃ syāt| nājñāsyāmīndriyam| ato kṣāntirna
jñānam| uktañca sūtre-yat dharmeṣu dharmān parīttaṃ prajñayā vipaśyati| kṣānti[riyaṃ
vipaśyanā] apariniṣpannā| pariniṣpannā tu jñānam iti| yā kṣāntiḥ, apariniṣpannā vipaśyanā
[sā] | prathamā cānāsravā prajñā prāthamikaṃ darśanaṃ kṣāntiḥ| na prāthamikaṃ darśanaṃ jñānaṃ
bhavet| kṣāntikāle ca na viniścayo bhavati| jñānakāle tu viniścayo'vaśyaṃ bhavati| kṣāntyutpattikāle
vicikitsā punaranuvartate| ataḥ kṣāntirna jñānam| (u) yā kṣāntistadeva jñānam|
kasmāt| chandaḥ abhiratiḥ kṣāntiḥ sarvamekārthakam| yogī pūrvaṃ duḥkhaṃ jñātvā paścāt
[tat-] kṣāntāvabhiramate| yadi pūrvameva nāsti jñānam| kṣantavye kā'bhiratiḥ| parīttavacane
ca kevalamuktaṃ vipaśyanā kṣāntiriti na jñānam| tathā cet pratipattiphalavedako jñānarahitaḥ
syāt| yadi manyase yogino jñānavata eva kṣāntirbhavatīti| tadā kṣāntivedanameva jñānaṃ
bhavati| uktañca sūtre-[evaṃ] jānan paśyan āsravādvimucyata iti| āha ca-jñānaṃ darśanañcaikārthakamiti|
kiñca bhagavānāha-duḥkhajñānaṃ samudaya[jñānaṃ] nirodha[jñānaṃ] mārgajñānam
iti| na tvāha kṣāntiriti| ato jñāyate jñānameva kṣāntiriti|bhagavān vimuktyarthamāha-yathābhūtaṃ
prajānātīti jñānam iti| kṣāntirapi yathābhūtaṃ prajānātīti na [jñānā]danyā syāt|
yadi bhavat ājñāta[mājñāsyāmī]ndriyameva kṣāntiriti| tadayuktam| na vayaṃ vadāmaḥ pūrvaṃ kṣāntiḥ
paścāt jñānamiti| ekasyaiva cittasya kṣāntiḥ jñānamityākhyā bhavati| ayaṃ sūtrārtho'siddhaḥ|
bhavataḥ kathamasiddhena lakṣaṇasiddhirbhavati| bhavānāha-kṣāntipariniṣpanneti|
pratyuktamidaṃ mayā yat jñānapūrvikā kṣāntiriti| [ataḥ] pariniṣpannaiva kṣāntiriti draṣṭavyam|
yadi pariniṣpattiṃ na jānāti| kathaṃ kṣamate| bhavānavocat-kṣāntikāle na viniścayo'stīti|
bhavatāṃ śāsanekṣāntyā saṃyojanaṃ prajahāti| evamaniścitaṃ kiṃ saṃyojanaṃ prajahāti|
bhavānavocat-kṣāntikāle vicikitsā'nuvartate iti| tathā cet mārgasatyadarśane'pi vicikitsā'nuvartamānā
bhavati| tatra jñānamutpadyamānamapi ajñānaṃ syāt| na savikalpikeyaṃ kṣāntiḥ idaṃ
jñānaṃ bhavati| yathā laukikī vipaśyanā catussatyānusāriṇī kṣāntirityapyucyate jñānamityapyucyate|
anāsravā kṣāntirjñānañca tathā syāt|(pṛ) kṣayajñānamanutpādajñānañca jñānamātraṃ
na dṛṣṭiḥ| (u) kiṃ kāraṇam| (pṛ) sūtre hi pṛthugucyate samyagdṛṣṭiḥ samyak jñānamiti|
ato jñānaṃ na dṛṣṭiḥ| (u) tathā cet samyagdṛṣṭirna samyag jñānaṃ bhavati| yadi bhavato mataṃ
samyag dṛṣṭiḥ samyag jñānamiti| samyag jñānamapi samyag dṛṣṭiḥ syāt| pañcāṅgadharmakāye
prajñāskandhāt pṛthaguktaṃ vimuktijñānadarśanaṃ na prajñā bhavet| tathā ca kṣayajñānamamutpādajñānamapi
na prajñā bhavati| idānīṃ samyagdṛṣṭireva bhinnalakṣaṇatayā samyag jñānamityucyate|
yaduta sarvakleśānāṃ kṣayo'rhataścitte samutpadyata ityata [stata] samyag jñānamityucyate|(pṛ)
yadi samyag jñānameva samyagdṛṣṭiḥ| tadā arhanna daśāṅgasampannaḥ syāt| (u)
ekasyaiva nāmāntaram| yathā dharmajñānaṃ duḥkhajñānamiti| āha ca-arhan aṣṭaguṇapuṇyakṣetrasampaditi|
ataḥ samyag jñānameva samyagdṛṣṭiḥ| ṣaṭsu sāmīcīṣu ṣaṣṭhī sāmīcī samatādṛṣṭirityucyate|
yadi bhavatoktavat bhavati| tadā kṣayajñānamanutpādajñānaṃ na sāmīcī bhavati| kiñca
samyagvipaśyatīti samyagdṛṣṭiḥ| kṣayajñānamanutpādajñānañca samyagvipaśyatītyato'pi samyagdṛṣṭiḥ|(pṛ)
pañcavijñānasamprayuktā prajñā jñānamātraṃ na dṛṣṭiḥ| (u) kasmānna dṛṣṭiḥ|
(pṛ) pañcavijñānāni nirvikalpakāni| prathamata ālambanagatatvāt| dṛṣṭirnāma sañcityopanidhyānam|
pañcavijñānāni ca pratyutpannamālambante| ato na dṛṣṭiḥ| (u) tatra vitarkavicārābhāvāt
na vikalpayanti| prathamata ālambanagatatvāt na dṛṣṭiriti yadi matam| tadayuktam| kasmāt|
bhavatāṃ hi śāsanaṃ cakṣurvijñānaṃ santānālambanaṃ yathā manovijñānamiti| ato na vaktavyaṃ
prathamata ālambanagatamiti| tathā cenmanovijñānamapi na dṛṣṭirbhavet| bhavān punarāha-pratyutpannālambanatvānna
dṛṣṭiriti| idamapi na yuktam| paracittajñānamapi pratyutpannālambanam|
idamapi na dṛṣṭiḥ syāt| pañcavijñāneṣu nāsti yathābhūtajñānam| pratipattyabhāvāt|
sadā prajñaptyanuvartanācca| dṛṣṭiḥ jñānaṃ prajñā ityādi sarvaṃ nāsti| kiṃ punardṛṣṭimātraṃ
nāstīti|kecidāhuḥ- cakṣurindriyaṃ dṛṣṭiriti| kathamidam| (u) na cakṣurindriyaṃ dṛṣṭiḥ|
cakṣurvijñānaṃ [viṣayā]lambanaṃ bhavati| lokavyavahāramanusṛtya cakṣurdṛṣṭirityucyate| (pṛ)
kecidāhuḥ-santyaṣṭadṛṣṭayo yaduta pañcamithyādṛṣṭayo laukikī samyagdṛṣṭiḥ śaikṣadṛṣṭiraśaikṣadṛṣṭiḥ|
etā aṣṭadṛṣṭirvarjayitvā anyā prajñā na dṛṣṭirityucyata iti| kathamidam| (u)
jñānadarśanaṃ vimuktilābhaḥ pratisaṃvedanaṃ sākṣātkāra itīdaṃ sarvamekārthakam| iyaṃ dṛṣṭiriyaṃ
na dṛṣṭiriti yat vacanam| sarvaṃ tat svasaṃjñāvikalpitaṃ vacanam| (pṛ) uktaṃ nanu sūtre-jānan
paśyan āsravādvimucyata iti| kathamasti pravibhāgaḥ| (u) yat jñātvā ādau prajñaptiṃ
vidārayati tat jñānamityucyate| dharmasthitāyāmavataraṇaṃ darśanam| ādyavipaśyanā jñānam|
[tat]pratisaṃvedanaṃ darśanam| ityevamasti pravibhāgaḥ||jñānadarśanavargastrinavatyuttaraśatatamaḥ|194
trividhaprajñāvargaḥtisraḥ prajñā, śrutamayī prajñā, cintāmayī prajñā, bhāvanāmayī
prajñeti| sūtrādi dvādaśāṅgapravacanādutpannā śrutamayī| idamanāsravāṃ prajñāṃ janayatīti
prajñā| yathoktaṃ sūtre-rāhulo bhikṣurvimuktiprāpiṇīṃ prajñāṃ sampādayati iti| vedādīn
vyāvahārikagranthān śṛṇvannapi nānāsravāṃ prajñāmutpādayatītyato na [sā] śrutamayī
prajñā bhavati| yat sūtrāṇāmarthaṃ cintayati sā cintāmayī prajñā| yathocyate-yogī dharmaṃ
śrutvā tadarthagatiṃ cintayati| iti| api cāha-yogī dharmaṃ śrutvā tadarthaṃ cintayan sadā
pratipadamanuvartata iti| yat jñānadarśanamabhimukhībhavati sā bhāvanāmayī prajñā| yathocyate-yogī
samāhitacitte pañcaskandhānutpādaniruddhān paśyatīti| yathoktaṃ sūtre-yūyaṃ bhikṣavo
dhyānasamādhiṃ bhāvayanto yathābhūtajñānadarśanamabhimukhaṃ labhadhve| iti| kiñcoktaṃ
saptasamyagjñānasūtre-yat bhikṣu dharmaṃ prajānāti| [iyaṃ] śrutamayī prajñā| yadarthaṃ prajānāti
[iyaṃ] cintāmayī prajñā| yat kālādīn prajānāti| iyaṃ bhāvanāmayī prajñā| iti| yathā
ca rāhulaḥ pañcopādānaskandhanikāyādīnadhīte| iyaṃ śrutamayī prajñā| yadviviktadeśe tadarthaṃ
cintayati| iyaṃ cintāmayī prajñā| paścātsambodhikāle bhāvanāmayī prajñā| kiñcoktaṃ sūtre-trīṇyāyudhāni
śrutāyudhaṃ vivekāyudhaṃ prajñāyudhamiti| śrutāyudhaṃ nāma śrutamayī prajñā|
vivekāyudhaṃ cintāmayī prajñā| prajñāyudhaṃ bhāvanāmayī prajñā| api coktaṃ sūtre-pañcānuśaṃsādharmaśravaṇe|
katamāḥ pañca| aśrutaṃ śṛṇoti| śrutaṃ paryādāpayati| kāṃkṣāṃ vihanti|
dṛṣṭiṃ ṛju karoti| cittamasya prasīdati| iti| aśrutaṃ śṛṇoti| śrutaṃ paryādāpayati itīyaṃ
śrutamayī prajñā| kāṃkṣāṃ vihanti| dṛṣṭiṃ ṛjukaroti itīyaṃ cintāmayī prajñā| cittamasya
prasīdati itīyaṃ bhāvanāmayī prajñā| dharmaśravaṇānuśaṃsāyāñcoktam-śrotreṇa dharmaṃ śṛṇoti|
vācā dharmamadhīte| iyaṃ śrutamayī prajñā| manasā mīmāṃsate| iyaṃ cintāmayī prajñā| paśyan
abhisameti| iyaṃ bhāvanāmayī prajñā iti| caturṣu śrotaāpattyaṅgeṣu saddharmaśravaṇaṃ śrutamayī
prajñā| yoniśomanaskāraścintāmayī prajñā| dharmānudharmapratipattirbhāvanāmayī prajñā|
pañcavimuktidvāreṣu [yadanyatarasmāt] gurusthānīyāt dharmaṃ śrṛṇoti| iyaṃ śrutamayī
prajñā| [tasmin dharme] yadarthapratisaṃvedī bhavati| iyaṃ cintāmayī prajñā| tasya yat pramodyādi
jāyate| iyaṃ bhāvanāmayī prajñā|api coktaṃ sūtre-bhagavān dharmamupadiśati ādau kalyāṇaṃ
madhye kalyāṇamante kalyāṇamityādi| taṃ dharmaṃ śṛṇoti satpuruṣastaruṇo vṛddho vā|
śruttvā pratisañcikṣati-sambādho gṛhāvāso'bhyavakāśā pravrajyā| nedaṃ su karamagāramadhyāvasatā
[ekāntapariśuddhaṃ] saddharmaṃ caritumiti| tadaiva bhogaskandhaṃ prahāya jñātiparivṛttaṃ
prahāya agārādanāgāraṃ pravrajati| śīlaṃ dhatte| indriyāṇi rakṣati| iryāpatheṣu samprajanyakārī
bhavati| viviktadeśe cintayati| pañca nīvaraṇāni prahāya prathamadhyānādīnupasampadya
viharati| yāvadāsravakṣayamanuprāpnoti| iti| tatra yat dharmaṃ śṛṇoti taruṇo vā vṛddho
vā iti| iyaṃ śrutamayī prajñā| śrutvā yat pratisañcikṣati-sambādho gṛhāvāso'bhyavakāśā
pravrajyeti| iyaṃ cintāmayī prajñā| pañca nīvaraṇāni prahāya yāvadāsravakṣayamanuprāpnoti|
iyaṃ bhāvanāmayī prajñā| kiñcoktaṃ sūtre-dvābhyāṃ pratyayābhyāṃ samyagdṛṣṭirutpadyate| [katamābhyāṃ
dvābhyām]| parato dharmaśravaṇaṃ yoniśomanaskāra iti| parato dharmaśravaṇaṃ śrutamayī
prajñā| yoniśomanaskāraścintāmayī prajñā| samyagdṛṣṭisamutpādo bhāvanāmayī prajñā|
uktañca gāthāyām-niṣevya santaṃ puruṣaṃ saddharmamupaśrutya ca|viviktadeśābhirataḥ taccittaṃ
vinayetpunaḥ|| iti|tatra niṣevya santaṃ puruṣaṃ saddharmamupaśrutya cetīyaṃ śrutamayī
prajñā| viviktadeśābhirata itīyaṃ cintamayī prajñā| taccittaṃ vinayetpunaritīyaṃ bhāvanāmayī
prajñā| kiñca bhagavān bhikṣūnanuśāsti-yatkiñcidbhāṣamāṇairyuṣmābhiścatussatyāni bhāṣayitavyāni|
yatkiñciccintayadbhiścatussatyāni cintayitavyāni iti| tatra catussatyabhāṣaṇaṃ śrutamayī
prajñā| catussatyacintanaṃ cintāmayī prajñā| catussatyānāṃ lābhaḥ bhāvanāmayī prajñā|
evamādinā tatra tatra sutre bhagavān trividhāṃ prajñāmavocat|(pṛ) tisṛṣu prajñāsu kati
kāmadhātau| kati rūpadhātau| kati ārūpyadhātau bhavanti| (u) kāmadhātau sarvā bhavanti|
yathā hastaka upāsako'tapyaddeveṣūpapadya tatra dharmaṃ deśayati| dharmaṃ deśayan avaśyaṃ
tadarthaṃ cintayati| ato jñāyate rūmadhātāvapyasti cintāmayī prajñeti| ārūpyadhātāvasti bhāvanāmayī
prajñā| (pṛ) kecidāhuḥ kāmadhātau nāsti bhāvanāmayī prajñā| rūpadhātau nāsti cintāmayī
prajñeti| kathamidam| (u) kena pratyayena kāmadhātau nāsti bhāvanāmayī prajñā| (pṛ)
na kāmadhātukamārgeṇa sarvāṇi nīvaraṇāni sarvāṇi paryavasthānāni prajahāti yena kāmadhātukaparyavasthānaṃ
nābhimukhībhavet| (u) bhavatāṃ śāsane nedaṃ vacanamasti yat na kāmadhātukamārgeṇa
nīvaraṇāni paryavasthānāni prajahāti yena kāmadhātukaparyavasthānaṃ nābhimukhībhavediti|
āha ca kāmadhātukamārgeṇa kleśāna paribhedayatīti| kimiti| kāmadhātāvasti aśubhādibhāvanā|
yathoktaṃ sūtre-aśubhabhāvanāṃ bhāvayan kāmarāgaṃ samūhanti iti| tathā karuṇādāvapi|
(pṛ) kāmadhātāvaśubhādibhāvanā nātyantaṃ kleśān samucchedayati| (u) rūpadhātukāśubhādibhāvanāpi
nātyantaṃ kleśān samucchindyāt| (pṛ) dauṣṭhulyādyākāraiḥ kleśān prajahāti| nāśubhādinā|
(u) dauṣṭhulyādinā kleśān prajahāti nāśubhādinā iti nāsti kiñcana sūtravacanam| uktaṃ
hi sūtre-aśubhādinā kleśān samūhanti iti| dauṣṭhulyādīnāṃ kimasti balaṃ kleśānāṃ samucchedakam|
[yat] nāstyaśubhādīnām| yadi kāmadhātau dauṣṭhulyādyākāro'sti| anenākāreṇa kleśān
samucchindyāt| yadi nāsti, vaktavyaṃ kāraṇaṃ kasmādasti aśubhādiḥ, na dauṣṭhulyādiriti|
yadi sannapi na kleśān samucchedayati| rūpadhātau sannapi na samucchindyāt| atrāpi kāraṇaṃ
vaktavyaṃ kasmāt kāmadhātau na samucchedayati| rūpadhātau paraṃ samucchedayatīti|kāmadhātau
sannapi dauṣṭhulyādirna kleśān samucchedayati| asti vikṣepadhātutvāt| vikṣiptacitto na
kiñcitsamucchedayati| yayoktaṃ sūtre-cittasamādhānaṃ mārgaḥ cittavikṣepo'mārga iti| (u) kāraṇaṃ
vaktavyaṃ kasmāt kāmadhāturvikṣepadhāturiti| tatrāsti aśubhādibhāvanā yadyayaṃ vikṣepadhātuḥ|
kathaṃ kaṅkālādi vilakṣaṇaṃ paśyati| rūpadhātau ca cittasamādhāne kasya vailakṣaṇyamasti|
kāmadhāto tu nāsti| (pṛ) rūpadhātukamārgeṇa vairāgyamanuprāpya tadantarā mriyamāṇo
rūpadhātāvutpadyate| yathā āṇirāṇiṃ nissārayati| (u) kiṃ nāma vairāgyam| (pṛ) kleśaprahāṇaṃ
vairāgyam| rūpadhātukarmārgeṇa kleśān prajahāti| na kāmadhātukena| (u) tīrthikāḥ prahīṇasaṃyojanā
api punaḥ kāmadhātau samutpadyante| ataḥ [te] prākṛtā na prahīṇasaṃyojanā ityucyante|
yadi [saṃyojanāni] prahāya punarutpadyate| tadā anāsravaḥ kṣīṇasaṃyojano'pi punarutpadyeta|
tattu na sambhavati|api coktaṃ sūtre- kṣīṇatrisaṃyojanastrīṇi viṣāṇi samūhantīti|
prākṛto na trīṇi saṃyojanāni kṣapayatītyato na vītarāgo bhavati| prākṛtasya nityamasti
ātmadṛṣṭiḥ| yataḥ sa na satkāyadṛṣṭyādīn kṣapayati| yadi prākato vairāgyakuśalaḥ, sarve'pi
kleśā na syuḥ| kasmāt| sarve hi kleśāḥ pratītyasiddhāḥ| yathoktaṃ sūtre-pratyayebhya ātmā
sidhyatīti| yadi pṛthagjanasyāsya kāmadhātukapañcaskandheṣu satkāyadṛṣṭirnodbhavati| urdhvadhātukaskandheṣu
punarna bhavet| tadā tu pṛthagjanasya na satkāyadṛṣṭirbhavet| ityastīdṛśo
doṣaḥ| evaṃ kleśairatyantakṣīṇairbhavitavyam| pṛthagjano'yamarhan syāt| vastutastu [tasya]
kleśā naikāntaṃ kṣīṇāḥ| yathoktaṃ sūtre-dvāvimau bhikṣavaḥ aśanyā phalantyā na santrasataḥ|
[katamau dvau] bhikṣuśca kṣīṇāsravo rājā ca cakravartī iti| idānīmayaṃ pṛthagjano'pi
na santraset| arhan nābhinandati jīvitaṃ, nābhisantrasati maraṇam| ayaṃ [pṛthagjano]'pi evaṃ
syāt| yathā upaseno'rhan āśīviṣadaṣṭo jīvitānte'virūpendriyo'vikṛtarūpaśca babhūva| tathā'yamapi
syāt| arhato'ṣṭau lokadharmā na cittamavapātayanti| tathā syādayamapi| vītarāgatvāt|
vastutastu pṛthagjanasya vītarāga iti kathyamānasyāpi nedaṃ lakṣaṇaṃ syāt| ato jñāyate
na kṣīṇakleśo['ya]miti|(pṛ) pṛthagjanaḥ saṃyojanāni prahāya atrāyuṣo'nte rūpadhātāvutpadyate|
yadi saṃyojanāni na prajahāti| kathaṃ tatrotpadyeta| sūtre'pyuktam-asti vītarāgastīrthika
iti| āha ca arāḍaḥ kalāma udrako rāmaputro rūpe vītarāga ārūpya utpadyata iti| kiñcāha-rūpeṇa
kāmaṃ vijahāti| arūpeṇa rūpaṃ vijahāti| nirodhena smṛtyupasthānāni vijahātīti|
ato [yat]bhavatoktaṃ pṛthagjanaḥ kṣīṇakleśo'pi punarutpadyata ityato na kṣīṇa[kleśa] iti|
tanna yujyate| bhavānapyāha-pṛthagjanasya sarvāṇi vidyamānāni prahīṇānīti idaṃ vastutaḥ pratiṣiddhamityataḥ
kṣīṇo vīta ityucyate| yathoktaṃ gāthāyām-ahaṃ mameti yā cintā mriyamāṇo
jahāti tāmayameva vītarāgo nāma| tīrthikānāṃ prahāṇantu maraṇaprahāṇādanyat| maraṇaprahīṇo
na rūpārūpyadhātāvutpadyate| yo bālaḥ svabhūmiṃ tyajati taṃ satkṛtavatāmapi nāsti mahāvipākaḥ|
yadi vītarāgaṃ tīrthikaṃ satkaroti, mahāvipākaṃ vindate| vacane samāne'pi tadarthastu
vibhinnaḥ| ato jñāyate pṛthagjano vastutaḥ prahīṇa[kleśo] vīta[rāga] iti|(u) pratiṣedhe'sti
pravibhāgaḥ| yadi gabhīrakleśavyāvartakaḥ tadā rūpārūpadhātāvutpadyate| yadi satkāyadṛṣṭiṃ
vyāvṛttavān tadā pūrvokto doṣaḥ| yadi kāmadhātukasatkāyadṛṣṭiṃ na vyāvṛttavān| kathaṃ
rūṇarūpyadhātāvutpadyate| vyāvṛttarāgapratighamātrasya rūpadhātāvutpādaḥ| na vyāvṛttasatkāyadṛṣṭikasya|
ataḥ pṛthagjano na vastutaḥ prahīṇasaṃyojana iti jñāyate| kāmadhātukasaddharmo'pi
kleśavyāvartako'sti| ato jñāyate kāmadhātāvapi bhāvanāmayī prajñā'stīti| sūtre'pyuktam-saptaniścayānatikramya
sambodhiṃ vindata iti| ato jñāyate kāmadhātuniśritaḥ samādhistattvajñānajanaka
iti|(pṛ) pugdalo'yaṃ prathamadhyānasyāsannabhūmiṃ niścityārhanmārgamanuprāpnoti|
na kāmadhātukasamādhim| (u) na yuktam| atikramya saptaniśrayāniti vacanena prathamadhyānaṃ
tadāsannabhūmiścātikrāntaiva| na tatrāsti kāraṇamāsannabhūmiṃ niśrayate na kāmadhātukasamādhimiti|
yadyayaṃ yogī āsannabhūmimupasannaḥ| kasmānna prathamadhyānamupasampadyate|
asyāpi nāsti kāraṇam| susīmasūtre coktam-pūrvaṃ khalu dharmasthitijñānaṃ pañcānnirvāṇajñānamiti|
asyārthaḥ nāvaśyaṃ dhyānasamādhiprāptipūrvaka āsravakṣayaḥ| kintu dharmasthitijñānamavaśyaṃ
pūrvaṃ kṛtvā paścādāsravakṣayo bhavatīti| ato jñāyate sarvān dhyānasamādhīnatikrāmatīti|
dhyānasamādhisamatikramāya sūsīmasūtramāha| yadyāsannabhūmiṃ vedayate| sa eva dhyānasamānadoṣaḥ|
sūtre cāsannabhūmiriti vacanaṃ nāsti| svasaṃjñānusmaraṇavikalpo'yam|(pṛ)
pūrvamukto mayā āṇidṛṣṭāntaḥ| ato jñāyate anyabhūmikamārgeṇānyabhūmikasaṃyojanaṃ prajahātīti|
yathā sūkṣmayāṇyā sthūlāṇiṃ nissārayati| evaṃ rūpadhātukamārgeṇa kāmadhātuṃ prajahāti|
yogī yadi pūrvaṃ kāmamakuśaladharmāṃśca prajahāti| taduttaraṃ prathamadhyāne'vatarati| ato
jñāyate'vaśyamastyāsannabhūmiḥ yayā kāmaṃ prajahāti| āha ca-rūpamupādāya kāmamatikrāmatīti|
yadi nāstyāsannabhūmiḥ| kathaṃ rūpamupādadyāt| uktañca sūtre-yogī śubhaṃ pratilabhamāno'śubhaṃ
tyajati tadyathā nandaḥ apsaratṛṣṇāmupādāya pūrvatanakāmaṃ jahau iti| yaśca prathamadhyāne
nopaśamarasamanuvindate, na sa pañcakāmaguṇeṣu mahāvadyamatiṃ karoti| ato jñāyate
pūrvaṃ prathamadhyānasyāsannabhūmimanuprāpya kāmadhātumutsṛjatīti|ucyate| kāmadhātau śubhamanuprāpyāśubhaṃ
prajahati| tadyathāha-pañcanissaraṇasvabhāvā iti| yadyāryaśrāvakaḥ kadācit
pañcakāmaguṇā na prītisaumanasyajanakā ityanusmarati| tadā taccittaṃ nābhiramate sirāpakṣadāhavat|
yadi [te] nissaraṇadharmā ityanusmarati| tadā cittamabhiramate| āha ca-yogino
yadā'kuśalavitarko bhavati| tadā kuśalavitarkeṇa taṃ nirodhayati| tasmādbhavadukta āṇidṛṣṭānto'pi
kāmadhātau sambhavati| yat bhavānāharūpamupādāya kāmamatikrāmatīti| idaṃ caramabhavikam|
yogī yadi kāmadhātukamārgeṇa kleśān prajahāti| tadanukramaśo yāvadrūpadhātukakuśaladharmān
pratilabhate| tasmin samaye kāmadhātoratyantaprahāṇaṃ nāma rūpadhātukadharmapratilābhaḥ|
bhavānāha-nirodhasamāpattiṃ pratilabhata iti| arhannapi samādhīn pratilabhate| kintu
taccaramabhavikamityucyate| yadbhavatoktaṃ-śubhaṃ praṇītaṃ pramodamupaśamarasañca pratilabhamāna
iti| tatsarvaṃ sāmānyataḥ pratyuktam|yadi ca kāmadhātau nāsti samādhiḥ| kathaṃ
vyagracittena rūpadhātukakuśalaṃ sākṣātkaroti| (pṛ) prajñāvimuktasyārhato nāsti samādhiḥ|
prajñā paramasti| (u) tatra dhyānasamādhimātrasya niṣedhaḥ| avaśyaṃ bhavitavyamalpakālaṃ samāhitacittena
yāvadekaṃ kṣaṇam| yathā sūtre bhagavānāha-bhikṣūṇāṃ cīvaraṃ gṛhṇatāṃ triṣu
[kleśa] viṣeṣu satsvapi cīvarāsaṅgo niruddha eveti| vyagracittasya tattvajñānamutpadyata iti
na kiñcitsūtramāha| sarvathāha-samāhito yathābhūtaṃ prajānātīti||trividhaprajñāvargaścaturvanavatyuttaraśatatamaḥ|195
catuḥ pratisaṃvidvargaḥ(pṛ) asti dharmasthiteḥ pratyāsannaṃ
laukikaṃ jñānam| katamadidam| (u) idaṃ ūṣmādidharme prajñaptividārakaṃ jñānam| jñānamidaṃ
sāṃvṛtasatyadarśana[rūpa]tvāt laukikam| āryamārgasya pratyāsannatvāt dharmasthiteḥ pratyāsannamityucyate|
(pṛ) idaṃ satyadarśanamārge anāgatabhāvanādīnāṃ jñānam| (u) anāgatabhāvanādīnāṃ
jñānaṃ nāstīti paścādvakṣyate| kasmāt| dharmalakṣaṇavidāraṇe hi nāsti prajñapticittam|
ataḥ satyadarśanamārge na laukikaṃ jñānaṃ bhāvayati|(pṛ) sūtra uktam-catasraḥ pratisaṃvida
iti| katamā imāḥ| (u) akṣareṣu, yā pratisaṃvit| iyaṃ dharmapratisaṃvit| ruteṣu pratisaṃvit
niruktipratisaṃvit| yaduta [nānā] digantaravyavahṛtarutaviśeṣa[jñāna]m| yathoktaṃ sūtre-janapadaniruktau
nābhiniveśeta yogī iti| rutasyāprayoge'rtho duradhigamaḥ| akṣarābhāve'rtho
na prakāśyo bhavati| iyameva niruktirakuṇṭhā akṣayā asandigdhaṃ subhāṣitamityucyate|
yathoktaṃ sūtre-santi catvāro bhāṣitadharmāḥ kiñcidbhāṣitaṃ sārthagati nākṣayakaram| kiñcidakṣayakaraṃ
na sārthagati| kiñcidubhayavat iti| kiñcinnobhayavat iti| idaṃ trividhaṃ jñānaṃ
niruktyupāyaḥ| nāmapadajñāne yadarthapratisaṃvedanam, iyamarthapratisaṃvit| yathāha-santi
catvāro bhāṣitadharmāḥ kaścidarthopāyaḥ na vyañjanopāyaḥ| kaścidvayañjanopāyo nārthopāyaḥ|
kaścidubhayopāyaḥ| kaścinnobhayopāyaḥ| ya etaccatuḥpratisaṃvitprāptaḥ sa upāyasampanno
duṣpradhṛṣyo duradhigamyo dharmabhāṣaṇe| [tasya] subhāṣitamakṣaya[kara]mapi sārthagati|
prajñā'navasannā vacananiruktiścā pratihatā bhavati|(pṛ) pratisaṃvidiyaṃ kathaṃ pratilabdhavyā
bhavati| (u) pūrvādhvanīnakarmapratyayāt| yadi pratyadhva prajñāpratyayaṃ skandhādyupāyañca
samyagbhāvayati| tadā tadbhāvanābalādihaivādhvani aśikṣitākṣarasūtrādhyayano'pi [tatra]
jñānaṃ vindate| yathā divyacakṣurabhijñādiṣu| (pṛ) katamaḥ pudgalaḥ pratilabhate| (u)
āryapudgala eva pratilabhate| kecidāhuḥ-arhanneva pratilabhate| na śaikṣajanā iti| nāyaṃ
tathā niyamaḥ| śaikṣā api aṣṭavimokṣān vindate| kasmānna pratilabhanta idaṃ jñānam|(pṛ) catasra
imāḥ pratisaṃvidaḥ kasmin dhātau vartante| (u) kāmadhātau rūpadhātau ca sarvā bhavanti|
ārūpyadhātau kevalamarthapratisaṃvidasti| pratisaṃvid dvividhā bhavati sāsravā anāsraveti|
śaikṣāṇāṃ dvividhā ca bhavati| aśaikṣāṇāṃ kevalamanāsravā| pratilābhe tu sarvā yugapadvindate|
striyo'pi pratilabhante yathā dharmadinnādayo bhikṣuṇyaḥ||catuḥpratisaṃvidvargaḥ
pañcanavatyuttaraśatatamaḥ|196 pañcajñānavargaḥpañca jñānāni-dharmasthitijñānaṃ, nirvāṇajñānaṃ
araṇājñānaṃ praṇidhijñānaṃ prāntakoṭikajñānamiti| tatra dharmāṇāmutpādajñānaṃ dharmasthitijñānam|
yathā jātipratyayaṃ jarāmaraṇaṃ yāvadavidyāpratyayāḥ saṃskārā iti| asti vā tathāgato
nāsti vā tathāgataḥ| eṣāṃ svabhāvaḥ sadā sthita ityato dharmasthitijñānamityucyate|
eṣāṃ dharmāṇāṃ nirodho nirvāṇajñānam| yathā jātinirodhe jarāmaraṇanirodhaḥ| yāvadavidyānirodhe
saṃskāranirodha iti|(pṛ) tathā cet nirvāṇajñānamapi dharmasthitijñānaṃ bhavati| kasmāt|
yataḥ asti vā tathāgato nāsti vā tathāgataḥ| asya svabhāvo'pi sadā sthitaḥ| (u) dharmāṇāṃ
kṣayanirodho nirvāṇamityākhyāyate| asmin kṣayanirodhe ko dharmaḥ sthitaḥ| (pṛ) nirvāṇaṃ
kimadravyamasat| (u) skandhānāmaśeṣanirodho nirvāṇamiti kīrtyate| tatra kimasti [avaśiṣṭam]|
(pṛ) dravyasat nirvāṇam| tat kena jñāyate| nirodhasatyaṃ hi nirvāṇam| duḥkhādīnāṃ satyānāṃ
vastusattvāt nirvāṇamapi vastusat| kiñca nirvāṇasya jñānaṃ nirodhajñānaṃ bhavati|
yadyasan dharmaḥ| kasya dharmasya jñānamutpadyate| sūtre ca bhagavānavocat-asti, bhikṣavaḥ
kṛtako jāto bhūtaḥ saṃskṛtadharmaḥ| asti [bhikṣavaḥ] akṛtako'jāto'bhūto'saṃskṛtadharma iti|
api coktam-santi dvidhaiva dharmāḥ saṃskṛto'saṃskṛta iti| saṃskṛtadharma iti utpādasthitivyayavikṛtaḥ|
asaṃskṛta anutpādasthitivyayavikṛtaḥ| kiñcoktaṃ sūtre-ye vidyante saṃskṛtā
vā asaṃskṛtā vā nirodho nirvāṇaṃ teṣāmagramākhyāyate iti| āha ca-rūpamanityam| rūpanirodhe
nirvāṇaṃ nityam| evaṃ yāvadvijñānamapi| sūtre coktam-nirodhaḥ sākṣātkartavya iti| yadyasan
dharmaḥ| katamaḥ sākṣātkartavyaḥ| bhagavān bahudhātukasūtra āha-vidvān saṃskṛtadhātumasaṃskṛtādhātuñca
yathābhūtaṃ prajānāti| iti| yo'saṃskṛtadhātuḥ tadeva nirvāṇam| yathābhūtajñātaṃ
kathamabhāva ityucyate| sarveṣu sūtreṣu nāsti kiñcinniyataṃ vacanaṃ nirvāṇamasaddharma
iti| ato jñāyate yannirvāṇamasaditi tat bhavataḥ svasaṃjñāvikalpa eveti|ucyate| yadi skandhānāṃ
viyoge'pi punarasti dharmāntaraṃ nirvāṇamiti| tadā dharmāṇāmaśeṣanirodho nirvāṇamiti
na syāt| yadi nirvāṇaṃ sat| tadā vaktavyaḥ asti svabhāvaḥ ko'yamiti| nirvāṇālambanaḥ samādhiranimitta
ityākhyāyate| yadi dharmalakṣaṇamapi sajīvam| kimasallakṣaṇaṃ bhavati| yathoktaṃ
sūtre-yogī rūpalakṣaṇaṃ prahīṇaṃ paśyati yāvaddharmalakṣaṇaṃ prahīṇaṃ paśyati iti|
sūtre ca tatra tatroktam-sarve dharmā anityāḥ sarve dharmā anātmānaḥ| teṣāṃ vyupaśamo nirvāṇamiti|
tatrātmā sarvadharmāṇāṃ svabhāvaḥ| yat sarvadharmāṇāṃ svabhāvādarśanam| tadā anātmadarśanaṃ
bhavati| yadi nirvāṇaṃ dharmaḥ tadā nāsti svabhāva iti darśanaṃ nopalabdhuṃ śakyate|
asya dharmasya nirodhābhāvāt| yathā yatra ghaṭo'sti| na tatra ghaṭasya vināśadharmo'sti|
ghaṭe vinaṣṭe tu ghaṭo vinaṣṭa iti vaktuṃ śakyate| vṛkṣacchede'pyevam| evaṃ saṃskārā
athāpi vartante| tadā na nirvāṇamityākhyāyate| saṃskārāṇāṃ nirodhe tu nirvāṇamityākhyā bhavati|duḥkhanirodhaśca
na punardharmāntaraṃ bhavati| yathoktaṃ sūtre-yadidaṃ bhikṣavo duḥkhaṃ
nirudhyate anyadduḥkhaṃ notpadyate na punastatsantatirasti| idaṃ sthānaṃ paramaṃ śāntaṃ
śiva yaduta sarvapratinissargaḥ kāyikacaitasikarāgātyantavisaṃyogo nirodho nirvāṇamiti| tatredaṃ
duḥkhaṃ nirudhyate| anyaddaḥkhaṃ notpadyata iti vacane ko dharmo nirvāṇādanyo bhavati|
nāpyasti punaḥ pṛthak kṣayadharmaḥ| utpannamātrā tṛṣṇā nirudhyate, ajātā na jāyate| tasmin
samaye kṣayo nāma| ko dharmaḥ punarasti kṣaya ityabhidhīyamānaḥ| dravyato nābhidhātuṃ
śakyate|atha sattā dharmasya nāmāntaram| pañcaskandhānāmabhāvo nirvāṇamityucyate| tatrābhāvo
vidyamānaḥ san sattetyucyeta| itīdantu na sambhavati| aśeṣanirodhe nirvāṇamityabhidhīyate|
tadyathā cīvarakṣayaḥ punarna dharmāntaramasti| tathā no cet cīvarakṣayādirapi pṛthak
dharmaḥ syāt|bhavānavocat-asti nirodhajñānamiti| tadapyabādhitam| tadyathā vṛkṣacchedādau
[vṛkṣaccheda] jñānamutpadyate| na cāsti pṛthak chedadharmaḥ| saṃskāravaśāttatra jñānamutpadyate|
yat sarvasaṃskārāṇāmabhāvaḥ| [tat] nirvāṇaṃ bhavati| yathā yatra yannāsti tatra tena
śūnyamiti jñānam| (pṛ) kimidānīṃ nāsti nirvāṇam| (u) na nāsti nirvāṇamiti| kintu nāsti
dravyadharma[rūpam]| yadi nāsti nirvāṇam| tadā sadā sarvatra jātimaraṇamasti| na kadācinmokṣasamayaḥ|
yathā asti ghaṭabhaṅgaḥ vṛkṣasamucchedaḥ| paraṃ tu nāsti dravyato dharmāntaramastīti|
[anena] anyasatyādivacanamapi pratyuktam| kasmāt| asti duḥkhanirodha ityato'styajāto'bhūto'kṛtako'saṃskṛta
ityādivacanaṃ sarvamapratihatam|araṇājñānamiti| yena jñānena na
raṇāyate pareṇa saha| idamaraṇā [jñāna]m| kecidāhuḥ-maitrīcittamidamiti| maitrīcittānna sattvānupahanti|
anye kecidāhuḥ-śūnyatāvihāro'yamiti| anena śūnyatāvihāreṇa na vastunā raṇāyate|
kecidvadantinirvāṇābhirucicittamidamiti| nirvāṇābhirucyā hi na raṇāspadamasti| kecidvadanti-caturthadhyānagataṃ
[kiñcidida] miti| nedaṃ niyamena tathā| etajjñānabhāvitacittasyārhato
nāsti [raṇāspadaṃ] kiñcit|praṇidhijñānamiti| dharmeṣu apratihataṃ praṇidhijñānamityucyate|
(pṛ) tathā cet bhagavato buddhasya kevalamidaṃ jñānaṃ syāt| (u) evameva| buddho bhagavānevaitajjñānasampannaḥ|
anye [ta]dbalādhiṣṭhitā apratihata[jñānaṃ] vindante|prāntakoṭikajñānamiti|
yat yogī prakṛṣṭamuttamaṃ jñānaṃ sarvadhyānasamādhibhiḥ paribhāvitaṃ parivardhitaṃ
pratilabhya [sva]jīvitasya bṛddhau hrāse vaśitāṃ vindate| idaṃ prāntakoṭikajñānamityucyate||pañcajñānavargaḥ
ṣaṇṇavatyuttaraśatatamaḥ|197 ṣaḍabhijñājñānavargaḥasti ṣaḍabhijñājñānam|
ṣaḍabhijñāḥ-kāyarddhiḥ dviyacakṣuḥ divyaśrotraṃ paracittajñānaṃ pūrvanivāsānusmṛtirāsravakṣaya[jñāna]miti|
kāyarddhiriti| yogī svakāyādapo'gniñcāviṣkaroti| vihāyasā gacchati|
āvirbhavati| tirobhavati| sūryācandramasau parāmṛśati| brahmāṇamīśvaraṃ nānānirmitāṃścādhigacchati|
īdṛśaṃ karma kāyarddhiḥ| (pṛ) kathamidaṃ setsyati| (u) yogī dhyānasamādhīnāṃ
samyak bhāvanayā vindate| yathoktaṃ sūtre-dhyānasamādhānasya balamacintyamiti| kecidāhuḥ-nirmāṇacittamavyākṛtamiti|
idamayuktam| yadyayaṃ yogī parahitāya nānānirmitaṃ pradarśayati|
kasmāttadavyākṛtaṃ bhavet| kecidāhuḥ-kāmadhātukacittena kāmadhātukanirmitaṃ karoti| rūpadhātukacittena
rūpadhātukanirmitaṃ karotīti| tadapyayuktam| cakṣurādyapi evaṃ syāt| kāmadhātukavijñānena
kāmadhātukarūpameva paśyedityādi| yadi rūpadhātukacittaṃ kāmadhātukacittaṃ
karoti| ko doṣo'sti| kecidāhuḥ-prathamadhyānābhijñayā brahmalokaṃ gacchati yāvaccaturthadhyānābhijñayā
rūpaparyantaṃ gacchatīti| idamapyayuktam| indriyabalavaśāt yatra kutracit gacchati|
yadi tīkṣṇendriyaḥ, prathamadhyānābhijñayā caturthadhyānamanuprāpnoti| mṛdvindriyo
dvitiyadhyānābhijñayā'pi na prathamadhyānamupayojayati| yathā mahābrahmā [sahāṃ] patiḥ dhyānasyāntaramanuprāptaḥ|
na tatrāsti [tasyā]bhijñā| prathamadhyānabalena anyān brahmadevānanuprāpnoti|
naiva tu prathamadhyānena brahmāvāsaṃ prajānāti| bhagavān pūrvanivāsena ārūpyamanusmarati|
yathoktaṃ sūtre rūpe vā ārūpye vā pūrvatanīnamupapattyāyatanaṃ bhagavān sarvaṃ
prajānāti| ato nāsti niyamaḥ|kecidāhuḥ-divyacakṣuḥ prajñāsvabhāvamiti| tadapyayuktam| divyacakṣurālokavaśena
siddham| prajñā tu naivam| (pṛ) sūtra uktam-ālokalakṣaṇaṃ bhāvayan jñānadarśanaṃ
sādhayati iti| jñānadarśanameva divyacakṣuḥ| (u) maivam| api cāha-divyaśrotraṃ
na prajñāsvabhāvamiti| tat śrotramityākhyāyate iti| ato na prajñāsvabhāvam| divyacakṣuḥ pratyutpannaṃ
rūpamālambate| na tathā manovijñānam| divyacakṣurvibhaṅge coktam-jñānaṃ sattvakarmavipāka[bhūta]m|
cakṣurvijñānasya nāsti balamidam| kintu manovijñānasya jñānaṃ cakṣurvijñānaprayogakāle
samutpadyate| ato dhyānasamādhibhya utpannaṃ rūpaṃ divyacakṣurityucyate|
(pṛ) divyacakṣuṣaḥ saṃsthānaṃ kiṃ mahat kiṃ vālpam| (u) tārakāpramāṇasadṛśam| (pṛ) andhasya
katham| (u) cakṣurāyatanena sahaiva bhavati| (pṛ) kiṃ divyacakṣurekaṃ uta dve| (u) dve
bhavataḥ| (pṛ) yāṃ kāñciddiśamanupaśyati| (u) sarvā diśo vyāpya paśyati| (pṛ) kiṃ nirmite'pyasti|
(u) nāsti| nirmāturasti| divyaśrotravādo'pyevam|yogī tat paracittaṃ vetti| yat paracittajñānam|(pṛ)
kasmānnocyate paracaitasikajñānam| (u) asmādeva kāraṇānnāsti pṛthak caitasikam|
parakīyasaṃjñāvedanādīnāṃ jñānamapi paracittajñānameva| kecidāhuḥ-jñānamidaṃ sajātīyālambanam|
yathā sāsraveṇa sāsravaṃ jānāti anāsraveṇa anāsravaṃ jānāti iti| tadayuktam|
neme vadanti kāraṇaniyamam-anena kāraṇena sajātīyamevālambanaṃ jānātīti| kecidvadanti-pratyutpannamātrālambanamiti|
tadapyayuktam| kiñcidanāgatālambanam| yathā kaścidavitarkasamādhimupasampannaḥ
prajānāti asmāt samādhervyutthite evamevaṃ vitarko bhaviṣyatīti| kecidvadanti-jñānamidaṃ
na mārgasatyaṃ prajānātīti| tadayuktam| yadi prajānāti| ko doṣaḥ| āha ca-pratyekabuddho
mārgasatyadarśanagatatṛtīyacittaṃ jñāsyāmīti saptamaṃ cittameva paśyati| śrāvakastṛtīyacittaṃ
jñāsyāmīti ṣoḍaśaṃ cittameva paśyati| kimayaṃ na mārgasatyadarśanaṃ prajānāti|
kecidāhuḥ-jñānamidaṃ na prajānāti ūrdhvabhūmimūrdhva[bhūmi] pudgalamūrdhvamindriyamiti|
idamapyaniyatam| devā api prajānānti bhagavataścittam| tadyathā bhagavānekadā pariṣadaṃ
vihāya punargrahaṇecchāmanvasmarat| tat sarvaṃ brahmā prājānat| kiñcaikasmin samaye manasyacintayat-rājā
bhūtvā yathādharmaṃ lokaṃ vineṣyāmīti| mārastadeva jñātvā samāgatyāyācata|
devā api jānanti-ayamarhan yāvadayaṃ strotaāpattipratipannaka iti| bhikṣavo'pi prajānanti
bhagavataścittam| tadyathā bhagavati parinirvāṇābhimukhe sati anirūddho bhagavatopasampannān
dhyānasamādhīn yathākramamajānīt| kecidāhuḥ-jñānamidaṃ nārūpyaṃ prajānātīti| ida mayuktam|
bhagavān hi pūrvanivāsā[nusmṛtyā] ārūpyaṃ prajānāti| paracittajñānenāpi tathā jñāne
ko doṣaḥ|(pṛ) kathaṃ paricittaṃ jānāti| (u) ālambane sati jānāti| yadi cittaṃ rūpāvacaraṃ,
rūpālambanaṃ cittaṃ bhavati| ityādi| (pṛ) tathā cet paracittaṃ sarvadharmālambanaṃ syāt|
(u) evameva [syāt]| yadi na jānātyālambanaṃ, katamat cittaṃ jānīyāt| yathoktaṃ sūtre-bhavataścittamevamevamiti
prajānāmi iti| idameva rūpādyālambanam|paracittajñānaṃ trividham-nimittajñānaṃ,
vipākapratilabdhaṃ, bhāvanāpratilabdhamiti| nimittajñānamiti yathā aṅgamantrādinā
jānāti| vipākaprāptamiti yathā asurādīnām| bhāvanāpratilabdhamiti dhyānasamādhibhāvanābalapratilabdhaṃ
paracittajñānam| idameva ṣaḍabhijñāsu bhāvanāpratilabdhamityucyate|yadatītādhvanīskandhānāmanusmaraṇaṃ
[tat] pūrvanivāsānusmaraṇam| (pṛ) keṣāṃ skandhānāmanusmaraṇaṃ
karoti| (u) svaskandhān paraskandhānasattvaskandhāṃścānusmarati| jinānāṃ skandhānanuramarannapi
teṣāṃ śīlādīn dharmānanusmarati| kena tat jñāyate| yathā śāriputraḥ bhagavantaṃ pratyāha-ahamatītānāgatānāṃ
tathāgatānāṃ cittamajānannapi teṣāṃ dharmaṃ jānāmīti| śuddhāvāsā
devāstathāgatacittaṃ jānantītyato bhagavantamupasampadyāhuḥ-atītatathāgatānāṃ bhagavan iryāpatho'pyevamiti|(pṛ)
pūrvanivāsā[nusmṛti] vibhaṅge kasmāduktaṃ saha nimittena saha jātyeti|
(u) anusmṛtirviśadetyata evaṃ nimittasaṃjñāmavocat amukaḥ pudgalaḥ ityādi| vastuvijñānena
nimittamityucyate| jātirnāma gotram| yathāhuḥ-idaṃ tava kulaṃ iyaṃ tava jātiriti| jātiṃ
nimittañca militvā vadatītyato jñānadarśanaṃ viśuddham| (pṛ) kasmādviśadānusmaraṇaṃ bhavati|
(u) atītadharmā niruddhā na nimittāni| athāpi tān jñātuṃ prabhavatīdamadbhutam| kaścinnimittābhyuhena
jānan na viśadaṃ jānāti| yajjinaurasāḥ [te]'pi punarevam| ato jātiṃ nimittaṃ
militvoktam|kaścit pūrvanivāsajñānaṃ prayojayati| kadācit samārgayā cintāmayaprajñayā prajānātyatītamadhvānam|
yathā saṃskārapratyayaṃ vijñānam| anayordvayościntāmayī prajñā viśiṣyate|
kasmāt| asti hi pudgalasya aṣṭamahāsahasrakalpān jānato'pi nāstīyaṃ cintāmayī prajñā|
ato mithyādṛṣṭirutpadyate| yadi ta āgataṃ jarāmaraṇaṃ bhavati| tadatītya na punarasti
[iti]| samārgacintāmayaprajñasya naivāsti taccittam|(pṛ) kecidāhuḥ-jñānamidamatītaṃ kramaśo'nusmaratīti|
tadayuktam| yadi kṣaṇakrameṇānusmarati| ekasminneva kalpe vastu durvijñeyaṃ
sarvataḥ| kiṃ punarapramāṇakalpe (pṛ) sūtre kasmāduktam-ahamekanavatikalpānāgatya nāpaśyaṃ
[kimapi] dānamapacīyamānaṃ vinā vipākena iti| (u) bhagavānatra saptabuddhān sākṣīcakāra|
dīrghāyuṣkāḥ śuddhāvāsā api buddhairna samadarśinaḥ| bhagavān yathābhūtajñānaṃ pratilabdhavānityataḥ
pariśuddhaguṇaḥ| yadi satkaroti [tathāgataṃ] sa ubhayorlokayoḥ puṇyamanuprāpnoti|
ata etadubhayamuktam|kecidāhuḥ-jñānamidaṃ nordhvabhūmiṃ prajānātīti| tadayuktam| ūrdhva[bhūmika]
kāyarddhyādau pratyuktameva| (pṛ) yadi smṛtisvabhāvamidam| kuto jñānamityucyate|
(u) smṛtirnimittamanusambhavati| atītaṃ na nimittam| athāpyanusmarati| prajñāviśeṣameva
smṛtiriti brūmaḥ|pūrvanivāsānusmṛtistrividhā-pūrvanivāsajñānaprayogiṇī, vipākapratilabdhā,
punarātmasmṛtisañjananīti| pūrvanivāsajñānaṃ bhāvanāpratilabdham|vipākapratilabdhamiti yathā'surādīnām|
punarātmasmṛtisañjananī yanmanuṣyagatau bhavati| (pṛ) kena karmaṇā punarātmasañjananī
bhavati| (u) sattvānāmavihiṃsanena karmaṇā pratilabhate| kasmāt| maraṇakāla upapattikāle
ca duḥkhābhihatatvānmuṣitasmṛtirbhavati| tatrāmoṣaṇaṃ durlabham| ataḥ kuśalaṃ karmāpekṣyate|
kecidvadanti-idamatītaṃ saptādhvaparamamanusmaratīti| nāyaṃ niyamaḥ| kaścit pratyadhvamavihiṃsanadharmasubhāvitatvāt
suciraṃ viprakṛṣṭañcānusmarati|āsravakṣayajñānasākṣātkārābhijñeti|
vajropamasamādhirayam| vajropamasamādhirayamāsravakṣayarūpaḥ anāvaraṇamārgaḥ|
āsravakṣayaḥ aśaikṣajñānamityucyate| vajropamasamādhinā āsravāṇāṃ nirodhaḥ kṣayaḥ| [sa]
āsravakṣayajñānasākṣātkārābhijñetyucyate| (pṛ) anye ṛddhi [pādā] api vaktavyāḥ; kena dharmeṇa
sākṣātkaroti| (u) uktameva pūrvaṃ dhyānasamādhīn gabhīraṃ bhāvayan ṛddhipādān sākṣātkarotīti|
yatprayojanamanusṛtya sākṣātkāraḥ sākṣātkṛtaṃ vastu, [sa] sarva ṛddhipādaḥ|kecidāhuḥ-sarva
āryamārgā asravakṣayasyopāyāḥ| yathoktaṃ sūtre-tathāgate loka utpanne supuruṣā
dharmaṃ śrutvā pravrajitāḥ śīlaṃ samādadānā apanītapañca nīvaraṇāḥ samādhiṃ bhāvayantaḥ satyaṃ
paśyanti ityādi sarvamāsravakṣayasyopāyāḥ| kecidāhuḥ-dānādayaḥ kuśaladharmā api āsravakṣayasya
nidānāni| yathoktaṃ sūtre-yogino dānaṃ kṣīṇāsravaśūnyānātmajñānaṃ sādhayatīti|
idamucyate tattvata āsravakṣayasākṣātkārābhijñā iti| asyaiva dharmasya nāmāntaraṃ vajropamasamādhiriti|
nimittāni samūhantīti vajratvam| tīrthikāḥ pañcābhijñā bhavanti| tairasya tattvajñānasyāpratilabdhatvāt|(pṛ)
anātmajñānena ātmadṛṣṭiṃ bhindyāt| kathamanena kāmapratighādi
prajahāti| (u) anātmajñānena sarvāṇi nimittāni nirundhe| nimittābhāvātsarve kleśā nirudhyante|
(pṛ) adyena anātmajñānena nimittāni nirundhe| dvitīyajñānādinā ka upayogaḥ (u) nimittāni
niruddhānyapi punarutpadyante| ato dvitīyādyapekṣate| (pṛ) yadi niruddhaṃ punarutpadyate|
tadā anavasthaṃ nimittaṃ bhavati| tathā sati nārhanmārgaḥ| (u) astyavasthā| yathā
paśyāmaḥ stanyaṃ śuṣyat punaḥ prasravati| asti kaścit kālaḥ [yadā] stanyaṃ pratiruddhapayaḥprasūti
bhavati| tadā avadhirbhavati| nimittamapyeyam| yathā ca tapte'yasi kṛṣṇalakṣaṇaṃ
niruddhaṃ punarutpadyate| yāvallohitalakṣaṇamutpadyate| sa samayo'vadhirityucyate| kalalādayo
dṛṣṭāntā apyevam| yasmin samaye nimittāni niruddhāni na punarutpadyante| sa samayo'rhanmārgapratilambhaḥ|
(pṛ) kimarhato'tyantābhāvarūpāṇi nimittāni| (u) yadā asamāhitacittasthaḥ,
tasmin samaye santyapi rūpādinimittāni| kintu na doṣajanakāni| yadi kiścit cakṣuṣā rūpāṇi
dṛṣṭvā mithyāmanaskāreṇa mithyā vikalpayati| tadā doṣājanakāni bhavanti|(pṛ) kimanātmaśūnyajñānam|
(u) yadyogī pañcasu skandheṣu prajñaptaṃ sattvaṃ na paśyati| dharmaśūnyatvāt
rūpakāyanirodhaṃ yāvadvijñānanirodhaṃ paśyati| idamucyate anātmaśūnyajñānam| (pṛ) prajñaptikṛtā
dharmā nityavartinaḥ| [teṣu] tṛṣṇādayaḥ kleśā api praheyāḥ| yathoktam-padārthā nityasthāyinaḥ|
vyavasāyī tu [tatra] kāmatṛṣṇāṃ prajahāti iti| kiṃ nirodhalakṣaṇamapekṣate| (u)
sūtra uktam-yatkiñcitsamudayadharma, tatsarvaṃ nirodhadharma| teṣu dharmeṣu virajo dharmacakṣuḥ
pratilabhata iti| yo nirodhena prahāṇaṃ tadatyantaprahāṇam| kaścidyogī rūpeṣu vītarāgaḥ
kāmapratighaṃ kṣapayati| tadarthaṃ bhāgavānīdṛśīṃ gāthāmavocat| kiñcāha-saṃskārāḥ svabhāvaśūnyā
māyāvat| prākṛtā ajñā vadanti-te vastusanta iti| śaikṣāḥ punaḥ prajānanti-te tucchā
riktā māyāvaditi| arhannapi māyāṃ [kiṃ] na paśyati| ato jñāyate yayā prajñayā dharmāṇāṃ
nirodhaṃ sākṣātkaroti iyamāsravakṣayajñānasākṣātkriyābhijñeti||ṣaḍabhijñāvargaḥ saptanavatyuttaraśatatamaḥ|198
jñānakṣāntivargaḥ(pṛ) sūtra uktam-yo yogī saptabhirupāyaistribhirarthāvalokanaiḥ
samanvitaḥ so'smin dharme kṣipramāsravakṣayamanuprāpnotīti| kimidaṃ jñānam|
(u) saptopāyā nāma śrutamayī prajñā cintāmayī prajñā ca| kasmāt| asamāhitacitta evaṃ vicārayati-yadidaṃ
rūpam, ayaṃ rūpasamudayaḥ ayaṃ rūpanirodhaḥ iyaṃ rūpanirodhagāminī pratipat,
[ayaṃ] rūpāsvādaḥ, [ayaṃ] rūpādīnavaḥ idaṃ rūpanissaraṇaṃ iti| (pṛ) yadīyaṃ śrutamayī cintāmayī
prajñā| kasmādāha-kṣipramāsravakṣayamanuprāpnotīti| (u) yadyapīyaṃ śrutamayī cintāmayī
prajñā tathāpyevaṃ pañcaskandhān vikalpayan ātmamatiṃ vibhedayati| ata āha-kṣipramāsravakṣayamanuprāpnotīti|
trividhāvalokanajñānaṃ yaduta saṃskārā anityā duḥkhā anātmāna iti|
skandhadhātvāyatanamukhena saṃskārān paśyato nāstyartho hitaṃ vā| (pṛ) tathā cet pūrvamādīnava
uktameva-anityā duḥkhā iti| nissaraṇe coktam-anātmāna iti| kasmātpunarucyate trividhamidamavalokanamiti|
(u) trividhāḥ śikṣate-pūrvaṃ śrutamayīṃ cintāmayīṃ prajñām| paścāt bhāvanāmayīṃ
prajñām| pūrvaṃ śrutamayyāṃ cintāmayyāṃ prajñāyāmuktāḥ sapta prakārāḥ| paścādbhāvanāmayyāṃ
prajñāyāṃ trayaḥ prakārāḥ| kasmāt| yadanityaṃ tat duḥkhamiti lakṣaṇasya bhaṅgo
nāma anityasya bhaṅgaḥ nānityasaṃskārāṇāṃ bhaṅgaḥ| pūrvaṃ kāmakaṣāyotsarga ukte'pi noktaṃ
kathamutsṛjatīti| paścāttābaduktaṃ trividhamarthāvalokanam|(pṛ) katamā aṣṭa kṣāntayaḥ| (u)
yatkiñcit jñānaṃ prajñaptividāraṇam, iyaṃ kṣāntirityucyate| kṣāntiriyamūṣmamurdhakṣāntilaukikāgradharmeṣva[sti]|
(pṛ) yogino'pi buddhe dharme saṅghe śīladiṣu kṣāntirasti| kasmāduktamaṣṭāviti|
(u) prādhānyāduktam| prādhānyaṃ mārgapratyāsannatā| yathā duḥkhe dharmajñānāya
duḥkhe dharmakṣāntirityevamādi| kasmāt| pūrvaṃ hi mārgānukūlāṃ cintāmayīṃ prajñāṃ prayujya
paścātpratyakṣajñānamanuprāpnoti| yathā hastipakaḥ pūrvaṃ hastipadaṃ dṛṣṭvā tena jñānena
prajānāti-atra vartata iti| paścādabhimukhīkaroti| tathā yogyapi pūrvaṃ kṣāntyā'nvayajñāne
na nirvāṇamabhyūhya paścāt tena jñānenābhimukhīkaroti| ataḥ sūtra uktam-[evaṃ] jānan[evaṃ]
paśyan āsravakṣayamanuprāpnotīti||jñānakṣāntivargo'ṣṭanavatyuttaraśatatamaḥ199 navajñānavargaḥ(pṛ)
kecidābhidharmikā vadanti arhan kṣayajñānaṃ sākṣātkurvan sāṃvṛtāni nava jñānāni
prāpnoti yaduta kāmadhātupratisaṃyuktaṃ kuśalamavyākṛtaṃ [jñānaṃ] yāvannaivasaṃjñānāsaṃjñāyatanapratisaṃyuktaṃ
kuśalamavyākṛtaṃ [jñāna]m| kathamidam| (u) na sarvo'rhan sarvān
dhyānasamādhīn prāpnoti| kathaṃ nava jñānāni prāpnuyāt| (pṛ) sarvo'rhan dhyānasamādhīn prāpnoti|
na tu sarvaḥ samāpattimabhimukhīkaroti| (u) yadi samāpattiṃ nābhimukhīkaroti| katamā
prāptirnāma| yathā kaścidāha-granthaṃ jānāmi, tadakṣaramekantu na vijānāmīti| tathedamapyasti|
(pṛ) yo vītarāgaḥ san na prathamadhyānasamāpattiṃ nādyāpi pratyakṣīkṛtavān| sa āyuṣo'nte['pi]
na tāmutpādayati| (u) sūtre tūktam-asminnantarāle samāpadya paścāttāṃ samutpādayediti|
idānīṃ kathamasminnantarāle'samāpannastāṃ samutpādayati| (pṛ) yadi rāgādvirajyamānasyātītānāgatāni
sarvāṇi dhyānāni mūlataḥ prāpnāni| tadvipākena [ta]dutpattiṃ prāpnoti| (u)
anāgataṃ karma akṛtamabhūtaṃ na vipākaṃ prāpayati| atītāni dhyānāni citta utpannacarāṇi
yadi vipākaṃ prayacchanti| tadā avidyamānatāhāniḥ| kiñca nānāgatakarmāṇi prāpnuyāt| yadi prāpyamiti,
anāgataṃ sarvaṃ prāpyaṃ syāt| kasya pratibandhāt prāptyaprāptī staḥ|(pṛ) yadyanāgato
dharmo na prāpya iti| śaikṣo nāṣṭabhiraṅgaiḥ samanvitaḥ syāt| aśaikṣo'pi daśabhiraṅgaiḥ
samanvitaḥ| kasmāt| yasya dvitīyadhyānādi niśritya samyak dharmaniyāmāvakrāntirbhavati|
so'nāgate samyaksaṅkalpaṃ prāpnoti| yadi yogī kṣayajñānamabhimuravīkaroti| tadā'nāgate'dhvani
samy dṛṣṭiṃ prāpnoti kaścidārūpyasamādhiṃ niśrityārhatphalaṃ prāpnoti| ayamanāgate samyaksaṅkalpaṃ
samyagvācaṃ samyakkarmāntaṃ samyagājīvaṃ prāpnoti| yadi tṛtīyadhyānādi niśrityāryamārgaṃ
prāpnoti| so'nāgate prītiṃ prāpnoti| evamādayo dharmāstadā na syuḥ| ato jñāyate
astyanāgato dharma iti| yadi ca nāsti anāgata [dharmaḥ] kathaṃ bhāvako phalāni dhyānasamādhyādīnanuprāpsyati|
yogī yadā mārgānvayajñāne vartate| prathamaphalasaṅgṛhītāni sarvāṇi
jñānāni samādhīṃśca sarvathā'nuprāpnoti| tathā no cet phalāni gaṇayitvā gaṇayitvā'nuprāpnuyāt|
kasmāt| phalāni sarvāṇyabhimukhīkāle prāpnuyāditīdaṃ na sambhavati| ato jñāyate bhavedanāgate
bhāvaneti|ucyate| yat bhavatoktam-aṅgaiḥ samanvita iti| idamabādhitam| kasmāt|
śīlādyaṅgāni kramaśaḥ prāpyante naikakālamiti brūmaḥ| ato nāsti dūṣaṇam| yaduktaṃ bhavatā
keṣāñcitprāptistajjātīyātā[mapi]| yoginaḥ [kutracit] duḥkhajñānaprāptāvanyaduḥkhajñānajātiḥ
prāptā bhavati| yathā manuṣyajātiḥ prāptetyato manuṣyalakṣaṇaṃ prāptaṃ bhavati| nāpi pratikṣaṇaṃ
kramaśo manuṣyalakṣaṇaṃ prāptamiti| tathedamapi| (pṛ) yogino vidyamānaduḥkhādīnāṃ
jñānāni kramikāṇīti sarvaṃ parihṛtameva| strotaāpattiphalasaṅgṛhītānāṃ jñānānāṃ prāptiḥ punaraikakālikī|
(u) anāsravajñānāni prāptāni tu na parihīyante| (pṛ) yadi pūrvaṃ prāptāni
na parihīyante| tadā prāptiḥ prayoga iti nāsti bhedaḥ| kasmāt| prāptaphala eva yogī ityādidoṣaḥ|
(u) yadi nāsti viśeṣaḥ| kimavadyaṃ bhavati| yathā sampannaphalo'pi yogītyucyate| tathedamapi|
pudgalo'yaṃ punarviśiṣṭaṃ dharmaṃ prāpnotītyato'sti pravibhāgaḥ| ato nāsti doṣaḥ|
yathā samāpattapañcaśīlaḥ punaḥ pravrajyāsaṃvaramanuprāpnuvannapi na maulikaśīlebhyaḥ parihīyate|
prāptaphalasya ca mārgādarśanādasti pravibhāgaḥ| yathā kaścidādau vastu jānannapi
viśiṣṭavastu[darśanāya yatata] iti pravibhāgo'sti| tathe damapi| ato jñāyate nāstyanāgatasya
prāptiriti| kiñca yogī śūnyānātmajñāne viharati| tasmin samaye kathamanuprāpnoti laukikaṃ
dharmam| ato jñāyate kṣayajñānaprāptau na laukikajñānamanuprāpnotīti|(pṛ) imāni laukikajñānāni
kṣayajñānena sahārhataḥ samādhisamāpattivyutthānacittakriyāṃ prāpayanti| (u) arhataścittaṃ
santānena pravartamānaṃ pratikṣaṇaṃ viśuddham| yadi punarnavajñānāni prāpnoti|
cakṣurādi sarvaṃ punaḥ prāpyeta| tathā no cet na navajñānāni prāpnuyāt| uktañca-anāgatabhāvanāyā
nāsti hetuḥ pratyayo vā iti| kasmāt| ete hi vadanti-satyadarśanamārge kevalaṃ nimittābhāsaṃ
jñānaṃ bhāvayati| cintanāmārge'pi nimittābhāsamanimittābhāsañca bhāvayati| satyadarśanamārge
nordhvabhūmiṃ bhāvayati| cintanāmārge tu bhāvayati| mārgānvayajñāne na sāṃvṛtaṃ
kuśalaṃ bhāvayati| anyasmin jñāne tu bhāvayati| ānantaryamārge na paracittajñānaṃ bhāvayati|
śraddhāvibhukto darśanaprāptatvena parivartamānaḥ sarvasminnānantaryavimuktimārge na
sāṃvṛtaṃ mārgaṃ bhāvayati| samayavimuktaḥ akopyavimuktatayā parivartamāno navānantarya[mārgeṣu]
aṣṭavimokṣamārgeṣu saṃvṛtaṃ mārgaṃ na bhāvayati| navame vimuktimārge [tu] bhāvayati|
sūkṣmacitte na bhāvayati sarvamanāsravam| etyevamādīnāṃ sarveṣāṃ nāsti kāraṇam| ato bhavān
yadi vā samyagdyetuṃ brūyāt yadi vā śraddhāpayet| kiñca śaikṣabhāvanayā bhāvanā bhavati|
ūṣma[gatā]diṣu sthitikāle uttamāni sarvāṇi kuśalamūlāni bhāvayati| sarvathā prakarṣakaraṇārthatvāt|
yathā sūtramadhīyānasya sarvathā vaiśadyopakāro bhavati| ata ūṣmagatādidharmakālāt
yāvat kṣayajñānaṃ sarveṣāṃ bhāvanā bhavati| tathā no cet saddheturvaktavyaḥ||navajñānavarga
ekonadviśatatamaḥ|200 daśajñānavargaḥdaśa jñānāni-dharmajñānaṃ anvayajñānaṃ, paracittajñānaṃ
saṃvṛtijñānaṃ, catvāri satyajñānāni, kṣayajñānamanutpādajñānamiti| pratyutpannadharmajñānameva
dharmajñānamityucyate| yathoktaṃ sūtre-bhagavānānandamāmantryāha-asmin dharme
evaṃ jñānena dṛṣṭvā evaṃ pratibudhyasva| atīte'nāgate'pyevaṃ jānīhīti| vaktavyaṃ pratyutpannadharmajñānamiti|
idānīṃ pratyutpannamanuktvā kevalamucyate dharmajñānamiti| yathoktaṃ
sūtre-bālaḥ pratyutpannaṃ dharmaṃ bahumanyate| jñānī anāgataṃ bahumanyata iti| kiñcāha-pratyutpannāḥ
kāmā anāgatāḥ kāmāśca mārasenā māradheyā mārabandhanā ityādau sarvatrocyate pratyutpannavādaḥ|
idaṃ saṃkṣipyavacanāt kevalaṃ dharmajñānamityucyate|avaśiṣṭadharmajñānamanvayajñānamiti
vadanti| avaśiṣṭā iti yadutātītā anāgatā dharmāḥ| pratyutpannadharmānanu paścāt
jānātīti anvayajñānam| kasmāt| dṛṣṭadharmajñānapūrvakaṃ hi anvayajñānam| dharmajñānaṃ
nāma dṛṣṭajñānamityucyate| etaddharmajñānamanusṛtya vitarkitaṃ jñānamanvayajñānamityucyate|
(pṛ) anvayajñānamidamanāsravaṃ jñānam| anāsravaṃ jñānaṃ kathamanvayajñānaṃ bhavati| (u)
loke'pyastyanvayajñānam| kasmāt| dharmajñānamanvayajñānaṃ paracittajñānaṃ duḥkhajñānaṃ samudayajñānaṃ
nirodhajñānaṃ mārgajñānañca sarvaṃ sāsravamanāsravamasti| imāni jñānāni ūṣmagatādidharmeṣu
sāsravāṇi niyāmāvakrāntiprāpyāṇi anāsravāṇi|(pṛ) kecidāhuḥ-kāma [sampratiyukteṣu]
saṃskāreṣu [yadanāsravaṃ] jñānaṃ [kāmasampratiyuktānāṃ saṃskārāṇāṃ] hetau [yadanāsravaṃ]
jñānaṃ [kāmasampratiyuktānāṃ saṃskārāṇāṃ] nirodhe [yadanāsravaṃ] jñānaṃ [kāmasampratiyuktānāṃ
saṃskārāṇāṃ] prahāṇāya mārge [yadanāsravaṃ] jñānam, idamucyate dharmajñānam| rūpārūpyasampratiyukteṣu
saṃskāreṣu yadanāsravaṃ jñānaṃ rūpārūpyasampratiyuktānāṃ saṃskārāṇāṃ
hetau yadanāsravaṃ jñānaṃ rūpārūpyasampratiyuktānāṃ saṃskārāṇāṃ nirodhe yadanāsravaṃ jñānaṃ
rūpārūpyasampratiyuktānāṃ saṃskārāṇāṃ prahāṇāya mārge yadanāsravaṃ jñānam, idamucyate'nvayajñānam
iti| kathamidam| (u) uktaṃ hi sūtre-bhagavānānandamāmantryāha-atītae'nāgate caivaṃ
prajānīhīti| na kiñcitsūtramāha-rūpārūpyasampratiyukteṣu saṃskāreṣu jñānamanvayajñānamiti|
kiñcoktaṃ sūtre-yogī anusmaret-ahamidānīṃ dṛṣṭarūpeṇopadruto bhavāmi| atīte'pi rūpeṇopadruto'bhavam,
anāgate'pi rūpeṇopadruto bhaviṣyāmīti| api coktaṃ sūtre-jātipratyayaṃ jarāmaraṇam|
atīte'nāgate'pyevaṃ syāditi| tathāvocadaśvaghoṣabodhisattvo gāthām-pratyakṣamālokya
ca janma duḥkhaṃ duḥkhaṃ tathātītamapīti viddhi|yathā ca tat duḥkhamidañca duḥkhaṃ tathānāgatamapyavehi|[bījasvabhāvo
hi yatheha dṛṣṭo bhūto'pi bhavyo'pi tathānumeyaḥ|]patyakṣataśca
jvalano yathoṣṇo bhūto'pi bhavyo'pi tathoṣṇa eva|| iti|evamādi duḥkhaṃ mahāvaibhāṣikā
api vadanti|atītānāgatādhvanīnadharmajñānamevānvayajñānam| asya ca yuktirasti| kasmāt| yogī
hi atīte'nāgāmini pratyutpanne ca duḥkhe nirvidyate| nirveda eva eṣu dharmeṣu tattvajñānaprādurbhāvaḥ|
yathā pratyutpannāḥ saṃskārā duḥkham| tathātītā anāgatāḥ saṃskārā api duḥkham|
kena jñānena atītānāgatān dharmān jānāti| yadīdaṃ dharmajñānam| rūpārūpyasampratiyuktāḥ
saṃskārā api santyatītā anāgatāḥ| teṣāṃ jñānamapi dharmajñānaṃ syāt| tathā ca dharmajñānameva
nānvayajñānamasti| yadi rūpārūpyasampratiyukteṣu atītānāgateṣu saṃskāreṣu jñānāntaramastīti|
kāmasampratiyukteṣvatītānāgateṣu saṃskāreṣu ca jñānāntaraṃ bhavet| tadarthameva
ābhidharmikā āhuḥ-asti prāptiraprāptirityato'nupūrveṇa satyaṃ paśyatīti| kāmadhātusampratisaṃyuktaṃ
duḥkhaṃ prāptiḥ| rūpārūpyasampratiyuktaṃ duḥkhamaprāptiḥ| ata ekasmin samaya ubhayajñānaṃ
na sambhavati| yadyaprāptirduḥkhamanvayajñānena jñāyate| idānīṃ kāmadhātāvaprāptirduḥkhamapi
anvayajñānena jñāyeta|(pṛ) kena jñānena saṃyojanaprahāṇamārgo bhavati| (u) [tatra]
dharmajñānamātramupayujyate| anvayajñānamupāyamārge vartate| (pṛ) kiṃ dharmajñānamupayujyate|
(u) duḥkhe dharmajñānaṃ nirodhe dharmajñānañcopayujyate| kasmāt| yogī anityaṃ duḥkhamiti
paśyan śūnyamanātmeti paśyati| tasmin samaye saṃskārāṇāṃ nirodhaṃ sākṣātkaroti| anyat
jñānaṃ sarvamupāyaḥ| (pṛ) kiṃ duḥkhaṃ dṛṣṭvā nirodho bhavati| (u) vedanāḥ dukhaṃ paśyati|
tatrātmamatirutpadyate| atastāsāmapi nirodhaṃ paśyati| yathoktam-adhyātmavimuktatvāt
tṛṣṇāyāḥ kṣaye nirodhe svata evārhan prāpta ityucyate| iti| (pṛ) nanu sūtre kiṃ noktaṃ sarvasaṃskārāṇāṃ
prahāṇaṃ prahāṇalakṣaṇamiti| (u) ayaṃ yogī adhyātmanirodhaṃ sākṣātkṛrvan sarvatra
nirviṇṇaḥ| kiñca yogī adhyātmanirodhamavaśyaṃ sākṣātkuryāt| nānyadavaśyaniyatam|(pṛ)
satyeṣu kathaṃ jñānaṃ bhavati| (u) jātirduḥkhamityādi jñānaṃ bhavati| (pṛ) idamasamāhitaṃ
cittam, kathaṃ jñānaṃ janayati| (u) evaṃ darśane sati skandhānāmanityatādidoṣamapi dṛṣṭvā
duḥkhanātmasaṃjñāṃ janayati| yathoktaṃ sūtre-[yat] duḥkhaṃ tadanityam, yadanityaṃ tadānātma
iti| kasmāt| cakṣurādīnāmindriyāṇāmutpādo'sti vyayo'sti| yadyayamātmā, ātmana utpādo vyayaḥ
syādityato jñāyate anātmeti| idañca cakṣurādyutpadyamānaṃ na kutaścidāgacchati| kṛtakamastītyato'nātmetyucyate|
sūtre coktaṃ-nāsti kāraka iti| ato jñāyate yadanityaṃ tadanātmeti|
evaṃ yoginaḥ samyak anityamanātma ca bhāvayataḥ kāyacittamupaśāmyati| sarvasaṃskāreṣu
samutpanneṣu teṣāṃ vihiṃsāmanubhavato duḥkhasaṃjñā samutpadyate| niścarmaṇyā yathā gāva alpasparśe['pi]
vyathā'nubhūyate| tathā yogī anātmasaṃjñāvaśāduttamāṃ duḥkhasaṃjñāṃ sādhayati|
mūḍhastu ātmasaṃjñāvaśātsatyapi mahati duḥkhe na tadupāyāsamanubhavati| idamucyate duḥkhajñānam|
saṃskārāṇāmutpādadarśanaṃ hetujñānam| saṃskārāṇāṃ vyayadarśanaṃ nirodhajñānam| mārgasyāvarāgrānusaraṇaṃ
mārgajñānam|(pṛ) kimucyate kṣayajñānam| (u) sarvāṇi nimittāni kṣapayatīti
kṣayajñānam| kasmāt| śaikṣasya nimittaṃ prahīṇaṃ punarutpadyate| idantu atyantaṃ kṣapayatīti
kṣayajñānam| yathoktaṃ sūtre-abhūtanimittamidamabhūtaṃ saṃjñāmātramiti prajānato
duḥkhāni kṣīyanta iti| śaikṣāḥ prajānanti| abhūtaṃ saṃjñāmātramātmeti| taccittamatyantaṃ
prahīṇamiti kṣayajñānamityucyate| yathoktaṃ sūtre-kaścidarhan tathāgatasya purato vyākaroti-bhagavatā
deśitāni na santi mama| nāhameṣu saṃyojaneṣu punarvicikitse| sadā mama samāhitaikāgrasya
samyak caryāmanusmarataḥ kāmādīnyakuśalāni na cittasyāsravā bhavanti iti| tatra
nimittaṃ gṛhṇātītyataḥ saṃyojanāni bhavanti| prahīṇanimittasya tu saṃyojanāni nirudhyante|
śaikṣā nimitte'nimittamiti viharanti| ata ātmamatiḥ kadācidāvirbhavati| yathā sthāṇuṃ dṛṣṭvā
ayaṃ puruṣa iti saṃśerate| ato'rhataḥ kevalaṃ nirvicikitsasya prāptiḥ| sadā animittavihāricittatvāt
pūrvaṃ sattvaśūnyatāṃ dṛṣṭvā pañcasu skandheṣu na paśyatyātmānam| paścāt dharmaśūnyatvānna
paśyati rūpasvabhāvaṃ yāvadvijñānasvabhāvañca| ato jñāyate sarvanimittakṣayaḥ
kṣayajñānamiti|sarvanimittānāmanutpādaṃ jānātītyanutpādajñānam| śaikṣasya prahīṇanimittasya
punarutpādaḥ kṣīṇaḥ| aśaikṣasya nimittaṃ kṣīṇaṃ na punarutpadyate| sarvanimittānāṃ
kṣaye nirodhe yatpunaranutpādaḥ tadanutpādajñānam| (pṛ) śaikṣo'pi jānāti asti[mama]kṣayajñānamanutpādajñānamiti|
yathānusmarati-parikṣīṇatrisaṃyojano na punarutpatsya iti| kasmānnāha
daśāṅgasamanvita iti| (u) śaikṣo na sarvasaṃjñāḥ prajahāti| ato nāha-asti [mama] kṣayajñānamanutpādajñānamiti|
yathā kaścit tatra tatra pratibaddha ekasmānmukto'pi na vimukta ityucyate|
asti cāyamarthaḥ śāriputro'nāthapiṇḍadasya daśāṅgasamanvāgamamavocat iti| arhan vaśitābalaprāptatvāt
prajānāti-kṣīṇāni [me] saṃyojanāni, na punarutpatsya iti| tathā śaikṣo'pi|
arhan aśaikṣamārgaṃ prāpto[yat]prajānāti kṣīṇā[me]jātiriti| tat kṣayajñānamityucyate|
uṣitaṃ brahmacaryamiti śaikṣacaryāparityāga ucyate| kṛtaṃ karaṇīyamiti karaṇīyāni sarvāṇi
kṛtvā prajānāti-asmādbhavāt nāsti bhavāntaramiti| ato jñāyate arhanneva sarveṣu karaṇīyeṣu
vaśitāṃ prāptaḥ kṣayajñānenānutpādajñānena ca samanvitaḥ syāt, na tu śaikṣā iti| yathā kaścit
jvarārto[jvarā]nudgamakāle'pi jvarītyucyate| yathoktaṃ sūtre-sarvatra vihatā nandiḥ
tamaskandhaḥ pradālitaḥ|jitvā mṛtyorhi senāñca viharāmi anāsravaḥ|| iti|paracittajñānaṃ yathā
ṣaḍabhijñāsūktam| pañcaskandhakalāpaḥ sattvaḥ| tatra jñānaṃ saṃvṛtijñānam| anāsravaṃ jñānaṃ
tattvajñānam| idamanāsravābhāsaṃ jñānākhyāṃ prāpnotītyataḥ saṃvṛtijñānamiti vadanti|
(pṛ) kecidāhuḥ-sarve sattvāḥ samaṃ jñānasamanvitā iti| kathamidam| (u) yo jinauraso jānāti
dharmāḥ pratītyasamutpannā iti| sa prāpnoti nānyaḥ sattvaḥ| jñānākhyāyāḥ prāpitvāt| sarve
sattvāḥ saṃjñāprayogamātraṃ vijānanti| yadi prāpnuvantīdaṃ jñānam| [tadā] ābhyantarapṛthagjana
ityucyante|daśajñānavargo dviśatatamaḥ|201 catuścatvāriṃśajjñānavargaḥ(pṛ) sūtra uktam-catuścattvāriṃśat
jñānāni yaduta jarāmaraṇe jñānaṃ, jarāmaraṇasamudaye jñānaṃ, jarāmaraṇanirodhe
jñānaṃ, jarāmaraṇanirodhamārge jñānaṃ, jātibhavopādānatṛṣṇāvedanāsparśaṣaḍāyatananāmarūpavijñānasaṃskāreṣvapyevam|
kasmādidamucyate| (u) nirvāṇetattvaratne vividhairdvārairavatarati|
kaścitpañcaskandhamukhenāvatarati| kaścit dhātvāyatananidānadvāraiḥ, [kaścit]
satyaiḥ evamādibhirdvārairnirvāṇamanuprāpnoti| kenedaṃ jñāyate| yathoktaṃ sūtre-[tadyathā]
nagarasvāmī nagare niṣaṇṇaḥ syāt| [tatra] kiñcit dūtayugamekasmāt dvārādāgatyopasṛtya nagarasvāmino
yathābhūtaṃ vacanaṃ niryātya [yathāgatamārgaṃ] pratipadyeta| tathā [anyadūtayugamanyebhyo]
dvārebhyo'pi| tatra nagarasvāmyupamo yogī| dvārāṇīti skandhadhātvāyatanādīnāṃ
bhāvanāyā adhivacanam| dūtayugaṃ śamathavipaśyanopamam| yathābhūtaṃ vacanaṃ nirvāṇasyādhivacanam|
iti| dūtā nānādvārebhya āgatā api ekameva sthānamupasarpanti| evaṃ skandhadhātvāyatanādīnāṃ
bhāvanā nānādvārāṇyupāyā nirvāṇe'vataraṇasya| yathā rāhula ekānte niṣaṇṇo dharmaṃ
cintayan evaṃ prajānāti-īdṛśo dharma parikīrtitaṃ nirvāṇaṃ prati anuprayātīti|kiñca bhagavān
dharmasyāniśaṃsāyāmāha-dharmo'yaṃ sarvān kleśāgnīna nirodhayatīti nirodha ityucyate|
yoginaścittaṃ praśamayatīti praśamaḥ| yoginaḥ samyak parijñānaṃ parāyayatīti parāyaṇam|
ityādayo'rthā nirvāṇasyāniśaṃsāḥ| brahmacaryamaṣṭāṅgamārga ucyate| aṣṭāṅgamārge ca samyagjñānamevoktam|
asya samyagjñānasyaiva phalaṃ yaducyate nirvāṇamiti| bhagavatopradiṣṭaṃ śāsanaṃ
sarvaṃ nirvāṇāya bhavati| ato jñāyate pañcaskandhādayo dvārāṇi nirvāṇaparāyaṇāni bhavanti|(pṛ)
kecidābhidharmikā āhuḥ-jarāmaraṇajñānaṃ duḥkhajñānamiti| kathamidam| (u) na [yuktam]|
kasmāt| na tatrocyate duḥkhākāraḥ| ato na[tat] duḥkhajñānam| (pṛ) idaṃ kasya jñānaṃ bhavati|
(u) tat jarāmaraṇasvabhāvajñānam| (pṛ) ucyate ca jarāmaraṇasamudayaḥ jarāmaraṇanirodho
jarāmaraṇanirodhamārga ityādi| ato jñāyate idaṃ duḥkhajñānameva syāditi| (u) tat nidānadvāraṃ
bhavati, na satyadvāram| ato na tasya duḥkhākāro vaktavyaḥ| [evaṃ] samudayādau vaktavyaḥ|
lakṣaṇasāmyāt| (pṛ) atra kuto nocyate āsvādādīnavanissaraṇādīnāṃ jñānāni| (u) sarvāṇīmāni
atra parigṛhītāni| kintu saṅgītikāraḥ saṃkṣipan na [vistaraśa] uvāca||catuścatvāriṃśajjñānavarga
ekottaradviśatatamaḥ|202 saptasaptatijñānavargaḥ(pṛ) sūtra uktam-saptasaptatijñānāni
yaduta jātipratyayaṃ jarāmaraṇamiti [jñānam]| asatyāṃ jātau nāsti jarāmaraṇamiti[jñānam]|
evamatīte'nāgate'dhvanyapi| yadasya dharmasthitijñānam| [tadapi] anityaṃ saṃskṛtaṃ
kṛtakaṃ pratītyasamutpannaṃ kṣayadharma, vipariṇāmadharma, viyogadharma, vyayadharma iti
jñānam| yāvadavidyāpratyayāḥ saṃskārā ityapyevam iti| tatra kasmānnoktaṃ-jarāmaraṇasya
svabhāvo nirodho mārga ityādi| (u) hitajñasya kṛta evamuktaṃ tasya dvāratvamātramaviṣkaroti|
anyadapyevaṃ jñeyam|tīrthikā bahavo nidāne bhrāntā vadanti-laukikānāṃ padārthānāṃ heturlokātmaka
ityādi| ato bhagavān teṣāṃ nidānamātramāha| (pṛ) jātipratyayaṃ jarāmaraṇamityuktvā
kasmātpunarāha-asatyāṃ [jātā]viti| (u) niyamārtham| yathā dānaṃ puṇyasya hetuḥ| śīlenāpi
puṇyaṃ vindate| yathoktam-dhṛtaśīlo deveṣūtpadyata iti| kecinmanyante-jarā-maraṇapratyayā
jātiriti| kecidahetukā jātiriti| ato niyama ucyate| (pṛ) kasmādatīte'nāgate'dhvani punarniyama
ucyate| (u) pratyutpannamatītādhvanaḥ kadācidbhinnadharma bhavati yadutātītānāṃ sattvānāmāyurapramāṇaṃ
prabhāvaśca devatulya ityevamādi| āyurādi bhinnaṃ jarāmaraṇapratyayo'pi
bhinno bhavediti janā vadeyuriti bhītyā niyama ucyate| anāgate'pyevaṃ [vaktavyam]|idaṃ ṣaḍvidhaṃ
dharmasthitijñānam| anyannāma nirvāṇajñānam| jarāmaraṇasantānakaratvāducyate-anityaṃ
saṃskṛtaṃ kṛtakaṃ pratītyasamutpannam| kṣayadharma vipariṇāmadharma ityanityākāraḥ| viyogadharma
iti duḥkhākāraḥ| vyayadharma iti anātmaśūnyākāraḥ|kasmāt tatra rūpasya svarūpaṃ
nirodhaḥ vedanāyāḥ saṃjñāyāḥ saṃskārāṇāṃ vijñānasya ca svarūpaṃ nirodhaḥ| ayaṃ trividhavipaśyanānāmartha
ityākhyāyate| yathoktaṃ sūtre-yo bhikṣavaḥ saptabhiḥ sthānopāyaiḥ tribhirvipaśyanārthaiśca
samanvitaḥ sa kṣipramāsravāṇāṃ kṣayamanuprāpnoti| idameva nirvāṇajñānaṃ bhavatīti|
ityādi nidānajñānāni apramāṇaśatasahasrāṇi santi yaduta cakṣurvijñānamityādi| yathoktaṃ
sūtre-cakṣuṣa karma pratyayaḥ| karmaṇaḥ tṛṣṇā pratyayaḥ| tṛṣṇāyā avidyā pratyayaḥ|
avidyāyā ayoniśomanaskāraḥ pratyayaḥ| ayoniśomanaskārasya cakṣūrūpaṃ pratyayaḥ| āsravāṇāmayoniśo
mananaṃ pratyayaḥ| āhārāṇāṃ tṛṣṇā pratyayaḥ| pañcakāmaguṇānāṃ kabalīkārāhārādayaḥ
pratyayāḥ| narakasyālpāyuṣaśca prāṇātipātādayaḥ pratyayāḥ| yadidānīntanaṃ duḥkhaṃ pūrvatanīnañca
duḥkhaṃ, sarvasyābhūtasaṃjñā pratyayaḥ| abhūtasaṃjñāyāḥ kāyacittayoḥ priyāpriye pratyayaḥ|
priyāpriyayoḥ kāmarāgaḥ pratyayaḥ| kāmarāgasya mithyāvitarkaḥ pratyayaḥ ityevamādipratyayānāṃ
jñānamapramāṇamanavadhi svayamevonnetavyam||saptasaptatijñānavargo dvyuttaraśatatamaḥ|[mārgasatyaskandhaḥ
samāptaḥ]śāstraṃ samāptam

