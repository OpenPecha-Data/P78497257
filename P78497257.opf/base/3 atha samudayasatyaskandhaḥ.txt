atha samudayasatyaskandhaḥ95 samudayasatyaskandhe karmādhikārekarmalakṣaṇavargaḥśāstramāha-duḥkhasatyaṃ
parisamāpya samudayasatyamidānīṃ vakṣyata iti| tatra karma kleśāśca samudayasatyam|
trividhaṃ karma kāyikaṃ vācikaṃ mānasikamiti| kāyena kṛtaṃ karma kāyikam| tat trividhaṃ
akuśalaṃ prāṇātipātādi| kuśalaṃ caityavandanādi| avyākṛtaṃ tṛṇacchedādi|(pṛ) yadi kāyena
kṛtaṃ kāyikam| tadā ghaṭādidravyamapi kāyikaṃ karma syāt| kāyena kṛtatvāt| (u) ghaṭādi
kāyikakarmaṇaḥ phalam na kāyikaṃ karma| hetuphalayorbhedāt| (pṛ) na syātkāyikaṃ karma| kasmāt|
kāyaspandanakṛtaṃ kāyikaṃ karma| saṃskṛtadharmāṇāṃ kṣaṇikatvāt na syātspandanam| (u)
idaṃ kṣaṇikavarge pratyuktaṃ yadekasmin dharma utpadyamāne'nyasyāpacaya upacayo vā [tat] kāyikaṃ
karmeti| (pṛ) tathā cet kāya eva kāyikaṃ karma bhavet| anyatrotpadyamānatvāt| na tu
kāyena kṛtaṃ kāyikaṃ karma| (u) kāyaḥ karmakriyāyāḥ sādhanam| kāye'nyatrotpadyamāne puṇyapāpasamudayaḥ
karma| ato na kāya eva karma| (pṛ) puṇyapāpasamudayo'vijñaptiḥ| kāyavijñaptiḥ
katham| (u) kāye'nyatrotpadyamāne kriyamāṇā vijñaptiḥ kāyavijñaptirbhavati| (pṛ) kāyavijñaptiḥ
kuśalā vā'kuśalā vā| kāyastu na tathā| ato na kāyavijñaptiḥ syāt| (u) cittabalāt kāye'nyatrotpadyamāne
karma samudeti| atastatsamudayo yadi vā kuśalo [yadi vā] akuśalaḥ na tu
sākṣātkāyikaḥ| tathā vācikakarmāpi| na tu tat sākṣācchabdavyavahāra [rūpam]| cittabalāt
śabdavyavahārasamuditaṃ karma kuśalamakuśalaṃ vācikaṃ karmetyucyate| evaṃ mānasaṃ karmāpi|
ya imaṃ sattvaṃ hanmīti adhyavasitacitto bhavati| tasya tasmin samaye pāpaṃ samudeti| evaṃ
puṇyamapi|(pṛ) yathā kāyavāgbhyāṃ pṛthagasti karma| [tathā] mano'pi mānasakarmaṇo'nyadeva|
(u) tat dvidhā bhavati mana eva mānasaṃ karma manasa utpannaṃ vā mānasaṃ karma iti| sattvaṃ
hanmīti yadadhyavasitaṃ manaḥ tadakuśalaṃ mana eva manasaṃ karma| tatkarma pāpasañcayarūpaṃ
kāyikavācikakarmātiśāyakam| yadi cittamanadhyavasitam| tadā manaḥ karmaṇo'nyat|(pṛ)
vijñaptilakṣaṇaṃ jñātam| vijñaptita utpanno'nyaḥkarmasamudayaḥ| kiṃ [tasya] lakṣaṇam| (u)
tadavijñaptireva| (pṛ) kiṃ kevalamasti kāyikavācikāvijñaptireva na mānasikāvijñaptiḥ| (u)
maivam| kasmāt| nahyasti tatra kāraṇaṃ kevalaṃ kāyikavācikāvijñaptirevāsti na mānasikāvijñaptiriti|
sūtre coktaṃ dvidhā karma-cetanā vā cetayitvā vā [karme] ti| cetanā mānasaṃ karma|
cetayitvā [karma] trividham-cetanāsañcitaṃ karma kāyikaṃ vācikaṃ karmeti| tatra mānasaṃ
karma gurutaramiti paścādvakṣyate| gurutarakarmasañcitamavijñaptyākhyaṃ sadā santānena pravartate|
ato jñāyate mānasikakarmaṇo'pi avijñaptirastīti||samudayasatyaskandhe karmādhikārekarmalakṣaṇavargaḥ
pañcanavatitamaḥ|96 avijñaptivargaḥ(pṛ) ko'vijñaptidharmaḥ| (u) cittaṃ
pratītyotpadyamānaṃ puṇyapāpaṃ middhamūrchādikāle'pi yannityaṃ pravartate| sā'vijñaptiḥ|
yathoktaṃ sūtre-ārāmaropā vanaropā ye janāḥ setukārakāḥ|prapāñcaivodapānañca ye dadanti
upāśrayam|teṣāṃ divā ca rātriñca sadā puṇyaṃ pravartate|| iti|(pṛ) kecidāhuḥ- vijñaptikarma
pratyakṣamupalabhyate| yāni cīvaradānacaityavandanahananahiṃsādīni tāni bhaveyuḥ| avijñaptistu
anupalabhyamānatvāt nāstītyayamarthaḥ spaṣṭaṃ syāditi| (u) yadi nāstyavijñaptiḥ| tadā
prāṇātipātaviratyādidharmo nāsti| (pṛ) viratirnāmākaraṇam| akaraṇamabhāvadharmaḥ| yathā
puruṣasyābhāṣaṇakāle nāstibhāṣaṇadharmaḥ| rūpasyādarśanakāle'pi nāstyadarśanadharmaḥ| (u)
prāṇātipātaviratyādinā svarga utpadyate| yadi viratirabhāvadharmaḥ| kathaṃ hetuḥ syāt| (pṛ)
na viratyā svarga utpadyate, kintu kuśalacittena| (u) maivam| uktaṃ hi sūtre-vīryavān puruṣa
āyurvaśāt bahupuṇyaṃ prasavati| puṇyabahutvācciraṃ svargasukhaṃ vindata iti| yadi kuśalacittamātreṇa,
kimarthaṃ bahupuṇyo bhavati| na hyayaṃ kuśalacitto bhavituṃ kṣamate| āha
ca vanādiropasya divā rātriñca sadā puṇyaṃ pravardhata iti| śīlaṃ dhruvamiti coktam| yadi
nāstyavijñaptiḥ| kathaṃ vaktavyaṃ syāt puṇyaṃ sadā pravardhate, śīlaṃ dhruvamiti ca| na ca
vijñaptiḥ prāṇātipātakriyaiva| prāṇātipātānantaraṃ dharmo bhavati| tadūrdhvaṃ prāṇātipātapāpaṃ
labhate| yathā hantuṃ kañcana prerayati| hananakālamanu prerako hananapāpaṃ labhate|
ato jñāyate'styavijñaptiriti| manaśca na śīlasaṃvaraḥ| kasmāt| yadi kaścidakuśalāvyākṛtacittasthaḥ,
yadi vā'cittaḥ| so'pi śīladhārītyucyate| ato jñāyate tasmin samaye'styavijñaptiriti|
evamakuśala saṃvaro'pi|(pṛ) jñātaṃ vinā'pi cittamastyavijñaptidharma iti| idānīṃ kimidaṃ
rūpaṃ kiṃ vā cittaviprayuktasaṃskāraḥ| (u) sa saṃskāraskandhasaṅgṛhītaḥ| kasmāt| yasmādabhisaṃskaraṇalakṣaṇaḥ
saṃskāraḥ| avijñaptirapi abhisaṃskaraṇalakṣaṇā| rūpañca rūpaṇālakṣaṇam
nābhisaṃskāralakṣaṇam| (pṛ) sūtra uktaṃ ṣaṭ cetanākāyāḥ saṃskāraskandha iti| na cittaviprayuktasaṃskārā
iti| (u) pratipāditamidaṃ pūrvaṃ yadasti puṇyaṃ pāpaṃ cittaviprayuktamiti|
(pṛ) avijñaptiryadi rūpalakṣaṇā| ko doṣaḥ| (u) rūpaśabdagandharasaspraṣṭavyāḥ pañca
dharmā na puṇyapāpasvabhāvāḥ| ato na rūpasvabhāvā'vijñaptiḥ| bhagavānāha-rūpaṇālakṣaṇaṃ rūpamiti|
avijñaptau rūpaṇālakṣaṇānupalambhānna rūpasvabhāvatā|(pṛ) avijñaptiḥ kāyikavācikakarmasvabhāvā|
kāyikavācikakarma ca rūpameva| (u) avijñaptiḥ kāyikavācikakarmeti nāmamātram|
na vastutaḥ kāyavāgbhyāṃ kriyate| kāyañca vācañca pratītya mānasikakarmaṇotpannatvātkāyikavācikamānasikakarmasvabhāvetyucyate|
athavā manasa utpannaivāvijñaptiḥ| iyamavijñaptiḥ kathaṃ
rūpasvabhāvā| ārūpye'pyastyavijñaptiḥ| ārūpye kathaṃ rūpaṃ bhaviṣyati| (pṛ) kāḥ kriyā
avijñaptimutpādayanti| (u) śubhāśubhakarmakriyābhya utpadyate'vijñaptiḥ| nāvyākṛtābhyaḥ|
alpabalatvāt| (pṛ) kadā kriyābhyo'vijñaptirutpadyate| (u) dvitīyacittādutpadyate| yat kuśalākuśalānugāmi
cittaṃ prabalaṃ bhavati| tat ciraṃ tiṣṭhati| yaccittaṃ durbalaṃ na tacciraṃ
tiṣṭhati| yathā ekadinasamāttaṃ śīlamekadinaṃ tiṣṭhati| ādehapātasamāttaṃ śīlantu ādehapātaṃ
tiṣṭhati||avijñaptivargaḥ ṣaṇṇavatitamaḥ|97 hetvahetuvargaḥ(pṛ) sūtra uktam-hetukṛtaṃ
karma ahetukṛtaṃ karmeti| katamo hetuḥ ahetuśca| (u) jñānapūrvakaṃ kṛtaṃ [karma] hetukṛtam|
tadviparītamahetukṛtam| (pṛ) [tarhi] yadahetukṛtaṃ na tat karma bhavati| (u) astīdaṃ karma|
kintu yaccittahetukṛtaṃ karma tatsavipākam| citte'dhyavasīyakṛtaṃ karma hetu [kṛta]m,
anadhyavasīyakṛtaṃ karmāhetu [kṛtam]| yathā yodhājīvavyavahāro'hetukaḥ| ayodhājīvavyavahārastu
hetuḥ| yathoktaṃ sūtre-tava doṣān gaṇayiṣyāmi| yadi yodhājīvo vyavaharasi na tadā gaṇayiṣyāmīti
yāvat tridhā pṛcchati| yadyakaraṇacittapūrvakaṃ karoti-yathā kaścidviharan pādanikṣepaṇena
kīṭaṃ hanti| so'hetuḥ| ahetukakarmāsañcitamiti na vipākajanakam|karmāṇi caturvidhāni-kṛtānupacitaṃ,
upacittākṛtaṃ, kṛtopacitaṃ akṛtānupacitam iti| kṛtānupacitamiti-yathā
hananādikarma kṛtvā paścāccittaṃ paritapati| dānādikarma kṛtvā ca cittaṃ paritapati| karmakriyācittamutpādya
na punaḥ smarati| tat kṛtānupacitam| upacitākṛtamiti-yat anyaṃ hananādi
kārayitvā pramuditacitto bhavati| anyaṃ dānādi kārayitvā ca pramuditacitto bhavati| kṛtopacitamiti-yat
hananādi pāpaṃ kṛtvā dānādipuṇyaṃ kṛtvā ca pramuditacitto bhavati| akṛtānupacitamiti-na
ca karoti nāpi muditacitto bhavati| tatra kṛtopacitakarmaṇo'sti vipākavedanā|
yathoktaṃ sūtre-yat karma kṛtamupacitaṃ tasya karmaṇo'vaśyamasti vipākapratisaṃvedanā iti|
ataḥ kṛtopacitakarmaṇo dṛṣṭadharme vā vipāko vedyate| upapattau vā vipāko vedyate| āyatyāṃ
vā vipāko vedyate|(pṛ) yadi hetukṛtopacitakarmaṇo'vaśyamasti vipākapratisaṃvedanā tadā
nāsti vimuktiḥ| (u) karma hetukṛtamapi tattvajñānalābhino na punarupacīyate| yathā dagghabījaṃ
na punaḥ prarohati| lavaṇapalavarge bhagavānāha-ekatyaḥ (śca) puruṣo [bhāvitakāyo]
narakavedanīyaṃ karma karoti| tasya tādṛśamevālpamātrakaṃ dṛṣṭadharmavedanīyaṃ bhavati| iti|
(pṛ) yadi gurupāpakaṃ karma alpamātrakaṃ [dṛṣṭadharma] vedanīyaṃ prajñāyate| kasmānnātyantaṃ
kṣayameti| (u) yastattvajñānaṃ na bhāvayati sa pāpakarmaṇo'nuśayaṃ labhate| ato'lpako
dṛṣṭadharmavedanīyo vipāko bhavati| (pṛ) [tarhi] bhāvitatattvajñāno'rhannapi akuśalavipākaṃ
vedayate| (u) paramakuśaladharmamabhyasannakuśalaṃ pratihanti| ato yo janmaśatasahasreṣu
śīlādi kuśalamupacinoti| na tasyākuśalaṃ karmodeti| yathā buddhānāṃ sarvajñānāṃ puruṣāṇām|
nānyeṣāmevaṃ sāmarthyam| ato'kuśalakarma labhante| ato'rhan bhāvitatattvajñāno'pi pūrvakarmavaśādakuśalavipākaṃ
vedayate ca| (pṛ) uktaṃ sūtre'pi-bhagavānapavādādyakuśalakarmavipākaṃ
vedayata iti| (u) bhagavān sarvajño nākuśalakarmavipākaḥ| samucchinna sarvākuśalamū[la]tvāt|
kintvapramāṇarddhyupāyenopadarśayati acintyaṃ buddhavastviti| yathoktamekottarāgame
acintyāni pañcavastūnīti|karma dvividham-niyatavipākamaniyatavipākamiti| niyatavipākaṃ
karma bahu vā alpaṃ vā avaśyavedanīyavipākam| aniyatavipākaṃ karmeti atyantaparikṣīyamāṇam|
(pṛ) kiṃ niyatavipākaṃ karmaṃ kimaniyatavipākam| (u) yāni sūtroktāni tāni niyatavipākakarmāṇi|
(pṛ) kiṃ pañcānantaryāṇyeva niyatavipākakarmāṇi| kimanyānyapi santi| (u) anyeṣāṃ karmaṇāmasti
niyatavipākatābhāgaḥ| kintu na pradarśitaḥ| viṣayagauravādvā niyatavipākatā| yathā
bhagavati tacchrāvake vā satkāraḥ athavā'lpamātrānindā| cittagauravādvā niyatavipākatā|
yathā gambhīraghanaparyavasthānena krimikīṭān hanti| idaṃ puruṣahananādapi gurutaram| evamādi|
anyāni karmāṇyaniyatavipākāni santi| (pṛ) yadi pañcānantaryapāpakāni tanūbhavantīti|
kasmādatyantaṃ na kṣīyante| (u) na te pāpadharmāstasmin samaye'tyantaṃ kṣīyante| yathā strotaāpannaḥ
kausīdyaprāpto'pi nāṣṭayonīḥ prāpnoti| sāragauravātpañcānantaryāṇi nātyantaṃ
kṣīyante| yathā rājadharme gurupātakī daṇḍya eva na kṣantavyaḥ||hetvahetuvargaḥ saptanavatitamaḥ|98
gurulaghupāpavargaḥsūtra uktam-asti gurulaghupāpaṃ karmeti| katamadgurulaghu| (u)
yatkarmāvīcinarakavedanīyaprāpakaṃ tat karma gurupāpakamityucyate| (pṛ) kāni karmāṇi tadvipākaprāpakāni|
(u) yatsaṅghabhedanakarma tenāvaśyaṃ tadvipākaṃ vedayate| kasmāt| trīṇi ratnāni
prativibhinnāni| saṅgharatnaṃ buddharatnādvyatiriktam| dharmaratnabhedo'pi [gurupāpam]|
adhimātra mithyādṛṣṭijātastatkarmābhinirvartayati| buddhe paramīrṣyāvyāpādābhyāṃ tatkarma
karoti| ciropacitākuśalasvabhāvaḥ svalābhalobhāttatkarma karoti| dharmo dharma iti [yat]
tannāstīti tasmin vadati kuśaladharmāṇāmacaritāro bahavaḥ sattvāḥ pratihanyanta ityato
bhavati gurutaraṃ pāpam|(pṛ) kiṃ saṅghabhedamātramavīcau vipākaprāpakam| kimanyadapyasti|
(u) anyadapyasti karma| nāsti pāpaṃ nāsti puṇyaṃ nāsti mātāpitṛsajjānānāṃ satkāravipāka iti
yadvacanaṃ tadādimithyādṛṣṭirapi tadvipākaprāpiṇī| anyaṃ mithyādṛṣṭau pātayan bahūn sattvānakuśalāni
kārayaṃśca tadvipākaṃ vedayate| īdṛśamithyādṛṣṭisūtrāṇi racayanti yathā pūraṇādayo
mithyādṛṣṭināmācāryāḥ samyagdṛṣṭivihiṃsayā bahūnāṃ sattvānāmakuśalāya hetupratyayaṃ
prakāśayanti| āryāṇāmapavādo'pi tadvipākaprāpakaḥ| yathā vadanti caturaśītivarṣasahastrāṇi
ekanindako duḥkhamanubhavati| yathā coktaṃ dharmapade-dharmeṇa jīvannāryo yastena dharmeṇa
śikṣayet|mṛdvindriyaḥ pāpasevī vilomayati tadvacaḥ||kaṇṭakodvandhanaṃ yadvadātmakāyavighātakam|narake
sa patatyeva hyūrdhvapādamavācchiraḥ||śataṃ sahasrāṇāṃ nirarbudānāṃṣaṭ triṃśacca
pañca ca arbudānāmyadāryagarhī nirayamupaitivācaṃ manaḥ praṇidhāya pāpakam| iti|prāṇātipātādi
yadviṣayagurukaṃ cittagurukaṃ tatpāpamapi avīcinarakapātakam| guruviparītaṃ laghu
yaduta tapanapratapanādiṣu hīnanarakeṣu tīryakṣu preteṣu devamanuṣyeṣu cākuśalavipākaṃ pratisaṃvedayate|
tallaghupāpakamityucyate|gurulaghupāpavargo'ṣṭanavatitamaḥ|99 mahālpārthakakarmavargaḥ(pṛ)
sūtra uktaṃ mahālpārthakaṃ karmeti| kiṃ tanmahārthakaṃ karma| (u) yena karmaṇā
anuttarasamyaksambodhimadhigacchati| tanmahattamārthakaṃ karma| tato'varakarmaṇā pratyekabuddhamārgaṃ
vindate| tato'varakarmaṇā śrāvakamārgaṃ labhate| tato'varakarmaṇā bhavāgra'śītimahākalpasāhasrāṇyāyurvipākaṃ
labhate| idaṃ saṃsāre mahattamavipākaṃ karma| tato'varakarmaṇā
ākiñcanyāyatane ṣaṣṭikalpasahasrāṇyāyurvindate| evaṃ krameṇa yāvadbrahmalokaṃ kalpārdhamāyurvindate|
tato'varakāmadhātau paranirmitadeveṣu divyagaṇanayā ṣaṣṭivarṣasahasrāṇyanubhavati|
yāvaccaturmahārājikeṣu divyagaṇanayā pañcavarṣaśatāni [vipākaṃ] vedayate| evaṃ
manuṣyeṣu caturmahārājikānāmadhaḥ pratyekaṃ karmavaśādvipākaṃ vedayate| evaṃ tiryakpretanarakeṣvapyasti
alpalābhaṃ karma|kīdṛśāni karmāṇi anuttarasamyaksambodhyādīn prāpayanti|
(u) dānādiṣaṭpāramitāsampadanuttarasamyaksambodhiṃ prāpayati| tataḥ kuśalakarmakrameṇa jaghanyapravṛttaṃ
pratyekabuddhabodhiṃ prāpayati| [tato'pi] jaghanyapravṛttaṃ śrāvakabodhiṃ
prāpayati| adhimātreṣu caturapramāṇacitteṣu viharan bhavagra utpadyate| tato jaghanyabhūteṣu
caturapramāṇacitteṣu viharannavarabhūmāvutpadyate| tato jaghanyabhūteṣu caturapramāṇacitteṣu
viharan śīlasamādhipratyayavaśācca rūpadhātāvutpadyate| dānaśīlakuśalābhyāsapratyayena
kāmadhātāvutpadyate| dānādikarmaṇāṃ puṇyakṣetrotkarṣanikarṣamanusṛtyāsti viśeṣaḥ| yat buddhakṣetra
ācaraṇaṃ tadatyuttamam| yatpratyekabuddhakṣetra ācaraṇaṃ tat tato nyūnam|(pṛ)
puṇyakṣetraṃ kiṃ bodhyotkṛṣṭaṃ kiṃ vā prahāṇena| (u) atyantaśūnyatākhyaṃ dharmalakṣaṇaṃ yā
bodhiḥ prāpayati| sā prahāṇādutkarṣati| kasmāt| yathā bhagavān bodhyā śrāvakebhyo'tiricyate
na prahāṇena| yathoktaṃ saṃyuktapiṭake-jambūdvīpasamāṃ yacca saṅghabhūmiṃ viśodhayet|pāṇikalpasya
caityasya śāstustacchodhanopamam||sarvajñajñānañca prahāṇārtham| ato yadbodhisattvānāṃ
saṃsāre dīrghakālāvāsaḥ sa samyak prahāṇārthaḥ| samyak prahāṇamiti yat svasaṃyojanaprahāṇaṃ
sattvaprahāṇañca| tāni saṃyojanāni ca kramaśo bodhipraheyāni| ato jñāyate bodhyā
puṇyakṣetraṃ prahāṇādutkṛṣṭamiti|(pṛ) yastīkṣṇendriyaḥ strotaāpannaḥ yaśca mṛdvindriyaḥ sakṛdāgāmī|
atayo puṇyakṣetrayoḥ ka utkṛṣṭaḥ| (u) tīkṣṇendriya utkṛṣṭo na mṛdvindriyaḥ| (pṛ)
tadvacana mayuktam| yathoktaṃ sūtre strotaāpannaśatasatkāro naikasakṛdāgāmisatkārakalpa
iti| āha ca-dandhānāṃ hiṃsayā kāmarāgakalahacittaṃ prarohati| iti| ato vītarāgasya dānaṃ bahupuṇyāni
prāpayet| sakṛdāgāmī ca trīṇi viṣāṇi tanūkaroti| na strotaāpannaḥ| kasmāducyata
utkṛṣṭa iti| (u) tatsūtraṃ neyārthakam| kenedaṃ jñāyate| tasminneva sūtra uktaṃ-tiraścāṃ
dānaṃ śataguṇaṃ hitaṃ prāpayati iti| vastutastu pārāvatapakṣyādīnāṃ dānena pratilabdho vipākaḥ
tīrthikānāṃ pañcābhijñānāṃ dānamatiśete| atastatsūtraṃ cintyārthakam| sūtraṃ tat bahunā
hetunāha-nissaraṇārthā prajñā iti|strotaāpannaśca prajñābalena kāmān vedayamāno'pi puṇyakṣetramityucyate|
na tu prahīṇarāgaḥ prākṛto yāvadbhavāgraniyamalābhī [puṇyakṣetram]| bahuśrutajñānaṃ
nirvedhabhāgīyagatameva prakṛṣṭaṃ na bhavāgraniyato'nirvedhabhāgīyagataḥ| maitreyabodhisattvo'pratilabdhabuddhatvo'pi
arhatāṃ satkāryaḥ| śūnyatākāramātrabodhicittotpādako'rhatāṃ
satkāryaḥ| tadyathā ekaḥ śrāmaṇeraḥ pātracīvaramādāya arhantamanucarati| asmin
śrāmaṇere utpannānuttara [bodhi] citte tu arhanneva tatpātracīvaramādāya svayamuttarāsaṅgaṃ
kṛtvā tamanugacchati| tadyathā dṛṣṭānte vistareṇoktam| ato jñāyate prajñayā puṇyakṣetramutkṛṣṭaṃ
bhavatīti||mahālpārthakakarmavarga ekonaśatatamaḥ|100 trividhakarmavargaḥ(pṛ) sūtra
uktam-trividhaṃ karma kuśalamakuśalamavyākṛtamiti| kiṃ kuśalaṃ karma| (u) yat karma pareṣāṃ
priyaṃ prayacchati tat kuśalam| (pṛ) kiṃ priyam| (u) pareṣāṃ yat sukhaprāpakaṃ tat priyam|
kuśalamityapyucyate puṇyamityapyucyate| (pṛ) yat pareṣāṃ sukhaprāpakaṃ tat puṇyam| yat
pareṣāṃ duḥkhaprāpakaṃ tena pāpena bhavitavyam| yathā āñjanauṣadhaśalyavedhāḥ pareṣāṃ duḥkhajanakāḥ
pāpāḥ syuḥ| (u) āñjanauṣadhaśalyavedhāḥ sukhapradatvādapāpāḥ| (pṛ) sukhapradaṃ
tat puṇyamiti| yathā paradāragamanaṃ tat tasya sukhajanakaṃ tat puṇyakaramapi syāt| (u)
abrahmacaryaṃ niyamenākuśalam| yat parānukuśaladharme pravartayati tat duḥkhāya bhavati na
sukhāya| sukhaṃ nāma yadihāmutra ca sukham| na tvaihikamalpasukham| yat pretyāmutra mahāduḥkhaṃ
vindate|(pṛ) kecidannapānapratyayaṃ pareṣāṃ sukhamutpādayanti| tadannapānaṃ kadācidajīryamāṇaṃ
sat puruṣasya maraṇaṃ prāpayati| tadannadāyakaḥ kiṃ pāpaṃ labheta kiṃ vā puṇyam|
(u) sa sādhucitto'nnaṃ prayacchati na duṣṭacittaḥ| ataḥ puṇyamātraṃ labhate na pāpam| (pṛ)
paradāragamanamapyevaṃ syāt| kevalaṃ sukhārthatvātpuṇyamapi labheta| (u) idaṃ pūrvameva
pratyuktaṃ yadabrahmacaryaṃ niyamena akuśalamiti| mahāduḥkhajanakatvāt| annapānadāne tvasti
puṇyaguṇabhāgaḥ| kasmāt| nahyavaśyamannalābhī mriyate| sattvāḥ kāmakliṣṭāḥ kāmamaithunamanubhavanti|
tat sarvathā'puṇyahetuḥ| kathaṃ puṇyaṃ labheran| (pṛ) kecit prāṇihiṃsayā bahū
nāmupakurvanti| yathā corāṇāṃ nigrahe rāṣṭraṃ nirīti bhavati| krūrapaśumāraṇe janānāṃ hitaṃ
bhavati| evamādiprāṇihiṃsayā kiṃ puṇyaṃ labhyeta| kecitsteyapratyayaṃ pitarau poṣayanti|
maithunapratyayaṃ priyaputraṃ janayanti| mṛṣāvādapratyayañca kasyacijjīvītaṃ pradadanti|
pāruṣyavacanapratyayaṃ pareṣāṃ hitaṃ bhavati| idaṃ sarvaṃ daśākuśalasaṅgṛhītam| kathamanena
puṇyaṃ labheran| (u) te puṇyaṃ pāpañca labhante| parānugrahātpuṇyaṃ labhante paropaghātātpāpam|
(pṛ) cikitsā'pi parasyādau duḥkhapradā paścātsukhaṃ prāpayati| kasmātpāpamalabdhvā
puṇyamātraṃ labhate| (u) cikitsāyāṃ kuśalacittena kṛtāyāṃ nāstyakuśalāśayaḥ| yat karma
kuśalākuśalahetusamuddhitaṃ, tataḥ puṇyaṃ pāpaṃ vyāmiśraṃ labhate|codayati| hiṃsādayaḥ sarve
puṇyaprāpakāḥ| kasmāt| hiṃsāpratyayamabhīṣṭaṃ labhate| yathā rājñāścoranigrahe puṇyaṃ
labhyate| puṇyapratyayañca yadabhīpsitaṃ tallabhyate| iti prāṇātipātāt kathaṃ puṇyaṃ na bhavati|
hiṃsāṃ kurvan yaśo labhate| yaśaḥ puruṣasya kāmyaṃ bhavati| puruṣasya kāmyaṃ puṇyaphalakam|
hiṃsayā ca prītisukhaṃ labhate| prītisukhamapi puṇyaphalavipākam| āha ca ca sūtram-yo
yuddhe hanyate sa svarga utpadyata iti| yathāha gāthā-mriyamāṇañca saṅgrāme patiṃ barayatepsarāḥ
iti| kiñcāha-sudhanatve'pi puruṣaścoraṃ purata āgatamhanyādeva na vai pāpaṃ āhantā
vindate tu tat|| itidharmasūtramāha-catvāro varṇāḥ brāhmaṇakṣatriyavaiśyaśūdrāḥ| eṣāṃ
pṛthak santi svadharmāḥ| brāhmaṇasya ṣaḍdharmāḥ kṣatriyasya catvāro vaiśyasya trayaḥ śūdrasyaikaḥ|
ṣaḍ dharmā iti yajanamārvijya madhyayatamadhyāpanaṃ dānaṃ pratigrahaḥ| catvāro dharmā
iti yajanaṃ nārtvijyaṃ, parato vedādhyayanaṃ nādhyāpanaṃ, dānaṃ na pratigrahaḥ prajāpālanam|
trayo dharmā iti yajanaṃ nārtvijyaṃ, adhyayanaṃ nādhyāpanaṃ dānaṃ na pratigrahaḥ|
eko dharma iti trayāṇāmuttamavarṇānāṃ śūśrūṣā| kṣatriyasya prajāpālanāya prāṇivadhe puṇyameva
na pāpam| veda uktam-prāṇivadhaḥ puṇyaprāpakaḥ yaduta vaidikamantreṇa hatāḥ paśavaḥ svarga
utpadyanta iti| vedāśca loke śraddheyā bhavanti| kiñcāha yadvastuto martavyaṃ taddhanane
nāsti pāpam-yathā pañcābhijña ṛṣirmantreṇa puruṣaṃ hanti| na vaktavyamṛṣeḥ pāpamastīti|
[anṛṣe]ḥ pāpiṣṭhasya kathametatsidhyati| ato jñāyate prāṇivadho na pāpaprāpaka iti| kaścitkadāciccittabalena
prāṇinaṃ hatvā puṇyaṃ labhate| prāṇadānena tu pāpaṃ labhate| yadi kuśalacittena
sukhalipsayā prāṇinaṃ hanti| kathaṃ tasya pāpaṃ bhavati| yathā sūnakādayaḥ| paśupālānāṃ
gavājadāne'pi pāpam| evamadattādānādiṣvapi puṇyaguṇo'sti|atrocyate| yaduktaṃ bhavatā
prāṇivadhenābhīpsitalābhādasti puṇyaguṇa iti| tadayuktam| kasmāt| puṇyaguṇādhīnatayā
hi abhīpsitalābhaḥ| abhīpsitapratyayaḥ prāṇivadhalābha iti kasmādyuktam| pūrvādhvakṛtāviśuddhapuṇyatvāt|
yathoktaṃ sūtre-cauryaharaṇavadhahiṃsāpratilabdhadhano'nyasya dānaṃ prayojayati|
tat daurmanasyaparidevanenāpariśuddhaṃ dānamiti| evamādidānamapariśuddhamityucyate|
avaśyamaśubhapratyayādhīnāṃ vipākavedanāṃ prāpayati| tasya puruṣasya pūrvādhvani puṇyamasti
prāṇātipātakarmapratyayo'pyasti| tasmādidānīṃ kāyo hananahetukaṃ vipākaṃ vedayate| kecitsattvā
api pratyarpaṇīyajīvitadhanā ityato vadhahiṃsayā yadabhīpsitaṃ tallabhate| na ca tathā
sarve sattvāḥ| [ataḥ] prāṇivadhenopabhogyaṃ labhate| yathā loka āhuḥ-ayaṃ puruṣo'lpapuṇyo
bahukurvannapi na vindata iti| yaśaḥprītisukheṣvapyevaṃ syāt| puṇyaguṇapratyayena yaśaḥkāyabalasukhāni
labhate| puṇyasya kevalamapariśuddhatvāt vadhena [upabhogyaṃ] labhate| (pṛ)
siṃhavyāghrādilabdhaṃ kāyabalaṃ sarvaṃ pāpajam| yakṣarākṣasādilabdhaṃ kāyabalasukhamapi
pāpajam| (u) idaṃ pūrvameva pratyuktam| aviśuddhapuṇyatvātpāpapratyayena labhate|yadbravīṣi
sūtra uktaṃ-yo yuddhe hanyate sa svarga utpadyata iti| tadayuktam| kasmāt| sūtramidamanena
mithyāpralāpena mūḍhān protsāhayati sauryamutpādayitum| kenedaṃ jñāyate| avaśyaṃ puṇyādhīnaṃ
puṇyamutpadyate pāpādhīnaṃ pāpam| tatrātyantamasati puṇyahetau kena puṇyaṃ labheta|
yadāha bhavān-caturṇāṃ varṇānāṃ pṛthak santi svadharmāḥ| kṣatriyasya prajāpālanāt vadho'pāpa
iti| sa gṛhyadharmasamaḥ| yathā sūnakādīnāṃ lokānāṃ gṛhyadharmāḥ prāṇivadhāḥ sadā kriyamāṇā
na pāpavimuktāḥ| tathā kṣatriyasyāpi| sa rājadharmo'pi hetunā pāpaprāpakaḥ| yadi kṣatriyo
rājadharmatvena prāṇān vadhyan apāpo bhavati| tadā sūnakavyādhādayo'pyapāpāḥ syuḥ| kṣatriyaḥ
paraṃ prajāsu karuṇārdracittatayā vairamutsṛjya tadadhīnaṃ puṇyaṃ labhate| yaḥ puruṣajīvitamapaharati|
tasya pāpamasti| yathā kaścinmātāpitṛpālanāya paradhanamapaharati| sa
puṇyaṃ pāpaṃ vyāmiśraṃ labhate|(pṛ) mātapitṛpālanāya corayan na pāpaṃ labheta| yathoktaṃ
dharmasūtre-yaḥ saptadinānyupavasati| sa caṇḍālādapaharan na pāpamupādatte| yo mumūrṣuḥ sa
brāhmaṇādapyupādānaṃ labhate iti| ime duṣkarmaṇā jīvanto'pi nocyante śīlavyasanina iti|
āpannatvāt| yathākāśo na rajasā dūṣyate| tathā te'pi na pāpena dūṣyante| (u) ukta brāhmaṇa
dharma eva-cauryakāle dhanasvāmyāgatya rakṣati| tasmin samaye brāhmaṇena vicārayitavyam|
yadi sa dhanasvāmiguṇairasamāno bhavati| tadā taṃ hanyāt| kasmāt| ahamuttamaḥ, nānāprāyaścittaistatpāpaṃ
nirharāmi| yadi tena tulyaguṇaḥ| tadā ātmahanane parahanane vā tatpāpamapi
tulyam| tasya gurutarapāpasya durharaṇatvāt| yadi dhanasvāmī guṇādhikaḥ| tadā svakāyaṃ tyajet|
tatra pāpasyāpanodyatvāt| evaṃ vivekaḥ| corahanane'pyevaṃ syāt duṣkarmaṇā jīvanta iti
yaduktaṃ tatra duṣkarmasattvātkathaṃ puṇyaṃ bhavet|yadavocaḥ coraṃ purata āgataṃ hanyādeva
na vai pāpamahantā tu vindate tat iti| taddūṣitacarameva| kasmāt| yadi purata āgato guṇādhikaḥ|
tadā svakāyaṃ tyajet| yadi nāsti pāpamiti| kasmāttathā bhavet| yadabravīḥ veda uktaṃ
prāṇivadhaḥ puṇyaprāpaka iti| tatpratyuktameva yaduta badhe nāsti puṇyamiti| yaduktaṃ vastuto
martavyasya kasyacidvadhe nāsti pāpamiti| tadā duṣṭacoravadhe'pi pāpaṃ na syāt| sarve
ca sattvāḥ pāpiṣṭhāḥ| skandhakāyānubhavakarmābhisaṃskāritvāt| evañca prāṇivadhena pāpaṃ
labheta| tattu na sambhavati|(pṛ) ye sattvāḥ pūrvādhvani svayaṃkṛtabadhapratyayāḥ| teṣāmidānīṃ
vadhe kasmātpāpaṃ labhyate| cauryādikarmasvapyevaṃ syāt| (u) tathā cet puṇyapāpe na
syātām| kasmāt| ayaṃ puruṣaḥ pūrvādhvakṛtavadhapratyayatvāttadvadho'pāpaḥ| tatprāṇātipātaviratirapyapuṇyā
syāt| evaṃ yaḥ parasmai dadāti tasyāpi na puṇyaṃ syāt| pratigrahītā pūrvādhvani
svācaritadānakarmaka idānīṃ tadvipākaṃ labhate| na hi sambhavati nāsti puṇyaṃ pāpamiti|
ato jñātavyaṃ sattvānāṃ pūrvādhvakṛtavadhakarmaṇāmapi vadhitā pāpaṃ labhata iti| rāgadveṣamohebhyaḥ
samutpannatvāt| ime kleśā mithyāviparyāsāḥ| mithyāviparyastacittotpāda eva pāpaṃ
labhate| kaḥ punarvādastaddhetūtthiteṣu kāyavākkarmasu| tena saṃsāro'navasthaḥ| tathā
nocedṛṣayo rāgadveṣādikleśānāmudaye ṛddhe na hīyeran| yadīdaṃ na pāpam| kasya dharmasya viparītaṃ
puṇyamityucyeta| jñātavyaṃ pūrvādhvakṛtapratyayānāmapi sattvānāṃ vadhitā pāpavān
syāditi| yadyupyuktaṃ tvayā pāpiyān na kiñcitsādhayatīti| tadayuktam| caṇḍālādayo'pi mantravidhinā
puruṣaṃ ghnanti| tathā maharṣayo'pi akuśalacittena yathābhihitaṃ sādhayanti| te puṇyabalātsādhayantaḥ
prāṇātipātātpāpaṃ labhante|yadabravīḥ-kaściccittabalena prāṇātipātaṃ
kurvan puṇyaṃ prasūte| prāṇadānena pāpamiti| tadayuktam| kasmāt| avaśyaṃ cittabalena puṇyapratyayena
puṇyaṃ labhate| na tu cittamātreṇa| yaḥ kuśalacittena gurutalpago brāhmaṇahantā
vā bhavati| tena kiṃ puṇyaṃ labhyeta| pārasīkādi paryantabhūmigatānāṃ janānāṃ puṇyabuddhayā
mātṛbhaginyādigāmināṃ kiṃ puṇyaṃ bhavet| ato jñāyate puṇyapratyayatvātpuṇyamutpadyate|
na tu cittamātreṇa evaṃ steyādāvapi| ato jñāyate vadhādayo'kuśalā iti| te vadhādayaḥ pareṣāmapakārakatvādakuśalā
ityucyante| yadyapi dṛṣṭe kañcitkālaṃ sukhaṃ labhate| paścāttu mahadduḥkhamanubhavati|
parāpakāro hyakuśalalakṣaṇam| paśyāmaḥ khalu pratyakṣaṃ bahavaḥ sattvā
vadhādīnācaranto bhūyasā tisṛṣu gatiṣu manuṣyagatau ca duḥkhapīḍā anubhavantīti| [ato] jñātavyaṃ
duḥkhapīḍā vadhādīnāṃ phalamiti| hetusarūpatvātphalasya| tisṛṣu durgatiṣu pāpāni tīvraduḥkhāni|
ato jñāyate vadhādipratyayāttatropapadyanta iti|(pṛ) deveṣu maneṣyeṣu caivaṃ
syāt| devā api sadā yuddhe'suraiḥ saha vadhyante| manuṣyeṣu gartagrahaṇayantrajālaviṣaiḥ
sattvān ghnanti| (u) devamanuṣyeṣu santi vadhaviratyādayo dharmāḥ| na tu tisṛṣu gatiṣu, iti
jñātavyaṃ tatra pāpaṃ tīvraduḥkhamiti| manuṣyā vadhādipratyayena tu prakṣīṇāyurādilābhasukhā
bhavanti| [tathā hi] purā manuṣyā apramāṇāyuṣkā abhūvan| candrasūryavatsvakāyaniścaradraśmayaḥ
vihāyasā svairacāriṇāḥ| pṛthivī svābhāvikayatheṣṭhadravyāḥ svābhāvikataṇḍulāḥ| sarvamidaṃ
vadhādipāpaiḥ praṇaṣṭam| tataḥ punaḥ kṣayo'bhūt| yāvaddaśavarṣeṣu manuṣyeṣu dhṛtatailasitopalāśālicolayavādayaḥ
sarve'pi tirohitāḥ| ato jñāyate vadhādayo'kuśalakarmāṇīti|
yo vadhahiṃsādibhyo viramati sa punarlābhasukhāyuḥpauṣkalyaṃ labhate| yathāśītivarṣasahasrāyuṣkasya
yatheṣṭaṃ kāmā bhavanti| ato jñāyate vadho'kuśala iti|idānīmauttarā vadanti taṇḍulaṃ
svābhāvikaṃ vasanaṃ vṛkṣajam| prāṇātipātaviratitvāt| saṃkṣipyedamucyate sattvānāṃ sarvāṇi
sukhopakaraṇāni prāṇātipātaviratisamutpannānīti| ato jñāyate prāṇātipātādayo'kuśalakarmāṇīti|
prāṇātipātādidharmāḥ sajjanaiḥ parityājyāḥ| ye buddhā bodhisattvāḥ pratyekabuddhāḥ
śrāvakā anye ca bhadantāḥ te sarve tān parityajya viramanti| ato jñāyate'kuśalā iti|(pṛ)
prāṇivadhādayaḥ sujanairapyanuśrūyante| yathoktaṃ mede yajñārthaṃ paśuvadho'nuśrūyata iti|
(u) te na sujanāḥ| sujanaḥ sadā parasya hitārthī bhavati| karuṇācittābhyāsī mitrāmitrayoḥ
samaḥ| tādṛśaḥ puruṣaḥ kathaṃ prāṇivadhamanuśrāvayet| kāmakrodhakaluṣitacittāḥ santa imaṃ
granthaṃ racayāmāsuḥ| [sattvānāṃ] svarge janmābhilāṣī sattvānabhimantrayamānaḥ svapuṇyabalena
tatsādhayati| vadhādibhyo vimuktilābhī na tatkaroti| ato jñāyate'kuśalamiti| (pṛ) vimuktilābhī
anyadapi vikālabhojanādi karoti| idamapyakuśalaṃ bhavet| (u) idaṃ pāpaheturiti
sujanāḥ pariharantyapi| yo dharmo'duṣṭaḥ na sa dharmaḥ pariharaṇīyaḥ syāt| vikālabhojanādayo
brahmacaryaṃ ghnantītyato'pi pariharanti| keciddharmāḥ svarūpato'kuśalā ityataḥ pariharanti
yathā madyapānavikālabhojanādayaḥ| ato jñāyate prāṇātipātaḥ svarūpato'kuśala iti| prāṇātipāto
bahujanavidviṣṭaḥ| yathā siṃhavyāghradasyucaṇḍālādayaḥ| yadanena hetunā janavidviṣṭaṃ
kathaṃ tadakuśalaṃ na bhavet| yaḥ prāṇātipātavirataḥ sa bahūnāṃ janānāṃ priyo bhavati|
yathā karuṇāvihārī āryāṇāṃ priyaḥ| ato jñāyate vadho'kuśala iti|(pṛ) kaścittu prāṇivadhakṛt
svavikramavaśājjanānāṃ priyo bhavati| yathā kaścidrājārthaṃ duṣṭacorāṇāṃ hantā rājapriyo
bhavati| (u) [pāpa]hetusattvānnātyadhikaṃ priyo bhavati| yathā vadanti yo duṣkarmaṇā rājacittaṃ
tarpayati| rājā ca yadi nirviṇṇacitto bhavati| tasya punaḥ sa vimato bhavati| yo
durvṛttyā vimato bhavati| sa kathaṃ priyo bhavet| akuśalacārī ātmana evāpriyaḥ| kaḥ punarvādo'nyeṣām|
ato jñāyate prāṇihiṃsā'kuśaladharma iti| vadhādidharmāḥ tāḍanahiṃsanavandhanādīnāṃ
duḥkho padravāṇāṃ hetava ityato jñāyate'kuśalā iti| (pṛ) ahiṃsādidharmā api duḥkhahetavaḥ|
yathā rājā duṣṭacorān vadhitumājñāpāyati| yo na vadhyati taṃ rājā hanti| (u) yo na
hanti sa hanyata ityahantāraḥ sarve mariṣyamāṇā bhaveyuḥ| rājaśāsanaviruddhatvādeṣām| yadi
rājā jānāti ayamavadhacitta iti tadā avadhitā pratyuta satkriyate| ato jñāyate vadhādayo
duḥkhahetavo na tvavadhādayaḥ| yo vadhānācarati| tasya maraṇakāle cittaṃ paritapati| ato jñāyate'kuśalamiti|
vadhādyācaraṇāt na janānāṃ śraddheyaḥ| svayūthyeṣveva na śraddhīyate| kaḥ
punarvādaḥ sajjaneṣu| siṃsādyācārī sajātīyairevādhikṣipyate| kaḥ punarvādo'nyajanaiḥ| hiṃsādyācārī
caṇḍālasūnakavyādhādivat sajjanaiḥ dūrataḥ parityajyate| hiṃsādyācaritā na sukhī
jana ityucyate| yathā sūnako na kadāpīdṛśakarmaṇā satkāraṃ labhate| sujano guṇāya hiṃsādibhyo
viramati| yadi nākuśalam| kasmāt guṇāya viratiṃ sampratyeṣati| dṛṣṭe paśyāmaḥ khalu
hiṃsādīnāṃ vipriyaṃ phalaṃ bhavatīti| jñātavyamāgāminyadhvanyapi duḥkhavipākaṃ prāpayatīti|
yadi hiṃsādayo nākuśalāḥ| ko dharmaḥ punarakuśalaḥ syāt|(pṛ) yadi hiṃsādidharmā akuśalāḥ|
tadā dehapoṣaṇaṃ na syāt| kasmāt| na hyasti ahiṃsāsambhavakālaḥ| gatāgate pādotkṣepaṇe
pādāvakṣepaṇe vā sadā sūkṣmasattvān vihanti| ātmīyasaṃjñayā paravastūni sadā gṛhṇāti| yathāsvasaṃjñañca
mithyā vyavaharati| ato naiva dehapoṣaṇaṃ bhavet| (u) yat hetukṛtaṃ tat pāpam|
nāhetukṛtam| yathoktaṃ sūtre-vastusantaḥ sattvāḥ, teṣu sattvasaṃjñāmutpādya jighatsābuddhyā
tān hatvā hananapāpaṃ labhanta iti| evaṃ steyādāvapi| (pṛ) yathā viṣaṃ pītavāniti hetāvahetāvubhayathā
puruṣaṃ hanti| yathā ca vahniprakramaṇaṃ jñāne'jñāne ca puruṣaṃ dahati|
tathā vedhanādirapi syāt| jñātavyaṃ prāṇihiṃsā hetāvahetau ca pāpaṃ prāpayati| (u) nāyaṃ dṛṣṭānto
yuktaḥ| viṣeṇa kāyahiṃsanānmaraṇam| puṇyantu cittagatam| kimatra dṛṣṭānto bhavet|
vahnivedhanādirapi prabodhe'sati na duḥkhajanakaḥ| ato na sa dṛṣṭānto yujyate| asati vijñāne
na khedaṃ budhyate| sati tu vijñāne budhyate evamasati hetucitte na karma sidhyati| sati
tu citte sidhyati| sa dṛṣṭāntastathā syāt| hetau sati pāpam| asati tu nāsti| karmaṇāṃ cittabalātpuṇyapāpavibhāgaḥ|
asati hetucitte kathamuccanīcabhāvo bhavet| cikitsāyāmacikitsāyāñcobhayathā
puruṣasya duḥkhaṃ jāyate| cittabalātpuṇyapāpavibhāgaḥ| yathā mātustanagrahaṇe
bālako na pāpaṃ labhate| anurāgacittābhāvāt| anurāgacittena grahaṇe tu pāpamasti| puṇyaṃ
pāpaṃ sarvaṃ cittādhīnaṃ jāyata iti jñātavyam|yadi hetucitte'satyapi pāpamasti| tadā vimuktilabdho'pi
asati hetau sattvān pīḍayan pāpaṃ labheta| tadā na vimucyeta| pāpiṣṭhānāṃ mokṣābhāvāt|
yadi hetovasatyapi puṇyapāpamasti| tadaikameva karma kuśalamakuśalañca syāt| yathā
kaścitpuṇyaṃ karma kurvan sattvaṃ hatavānasmīti bhrānto bhavati| tadā tatkarma pāpaṃ puṇyañca
syāt| tattu na yujyate| hetāvasati puṇyaṃ pāpaṃ vā nāstīti jñātavyam| yadi vinā cittaṃ
karmāsti| tadā kathamidaṃ kuśalaṃ idamakuśalaṃ idamavyākṛtamiti vibhāgaḥ syāt| cittahetunā
tvayaṃ vibhāgaḥ| yathā trayaḥ puruṣāḥ sambhūya stūpapradakṣiṇaṃ kurvanti| tatraiko buddhaguṇānusmaraṇāya|
dvitīyaḥ steyaharaṇāya| tṛtīyo bhāvaśamanāya| [teṣāṃ] kāyakarmaṇi samāne'pi
kuśalākuśalāvyākṛtavibhāgaścittagata iti jñeyam| kiñcitkarma niyatavipākaṃ, kiñcidaniyatavipākaṃ,
kiñciduttamaṃ madhyamamadhamaṃ, dṛṣṭadharmavipākamupapadyavipākaṃ, taduttaravipākamityādi|
yadi cittena vinā puṇyapāpaṃ labhyate| kathamayaṃ vibhāgo bhavet| yadi cittavyatiriktaṃ
karmāsti asattvasaṃkhyeṣvapi puṇyapāpaṃ syāt| yathā sabhīraṇonmūlitaparvatopadruteṣu
sattveṣu samīraṇe pāpaṃ syāt| sugandhikusumasya stūpavihārapatane puṇyaṃ syāt| tattu
na sambhavati| ato jñāyate na cittavyatiriktaṃ puṇyapāpamastīti|tīrthikā vadanti-upavāsasthaṇḍilaśayanaśalākāvedhādibhirjalapatanadahanapraveśa
bhṛgupatanādibhiśca duḥkhapratyayaiḥ
puṇyaṃ bhavatīti| tatra prājñā dūṣayanti| tathā cennārakāḥ sattvāḥ sadā dahyante pacyante
ca| pretā bubhukṣitāḥ pipāsitāḥ| pataṅgā dahanapraviṣṭāḥ| mīnanakrā jalāvasathāḥ| ajavarāhāśvādayaḥ
sadā purīṣakṣetraśāyinaḥ| te'pi puṇyaṃ labheran| te pratibrūvanti| avaśyaṃ hetucittena
tadduḥkhamanubhavatāṃ puṇyaṃ bhavati natvahetucittena| nārakādayo na hetucittena
dāhādiduḥkhamanubhavanti| yadi hetucittena vinā puṇyaṃ nāsti| hetucittena vinā pāpamapi
nāsti| yadi hetucittena vinā puṇyamasti| nārakādīnāmapi puṇyaṃ syāt| ityevaṃ doṣo'sti| [iti]|
yadi hetucittaṃ vinā puṇyaṃ pāpaṃ vāsti| tadā sujano na syāt| kasmāt| caturṣu iryāpatheṣu
sadā sattvān hanti| tattu na sambhavati| hetāvasati nāsti puṇyaṃ pāpamiti jñātavyam| sujanmakṣetrañca
na labhet| sadā pāpakattvāt| vastutastu santi brahmakāyikādīnāṃ surucirāḥ
kāyā ato jñāyate na hetuṃ vinā puṇyaṃ pāpaṃ vāstīti|bhāvatāṃ śāsane apariśuddhāhāre pāpaṃ
bhavati| yo'bhipraiti sarvāṇyannapānāni apariśuddhāhārāḥ pāpaprāpakāḥ syuriti| evaṃ surādisparśe
so'brāhmaṇaḥ syāt| pariśuddhena cittena bhojane na punarasti pāpamiti śrutaṃ dṛṣṭavānasi|
tadā cittaṃ vinā nāsti puṇyaṃ pāpaṃ vā iti jñātavyam| adhvare ca puṇyacittena paśavo
hanyante| tena svarga utpadyeran iti| puṇyacittena hananātpuṇyamasti| tathā no cet sarve
prāṇivadhāḥ puṇyaprāpakāḥ pāpaprāpakā vā syuḥ| brāhmaṇamāha-kiñcitsteyamapāpam| yathā saptadinānyanaśanaḥ
śūdrādapi pratigṛhṇīyāt| yo mumūrṣuḥ sa brāhmaṇādapi gṛhṇīyāt| putrārthino'brahmacaryamapāpam
iti| hetucitte'sati na syādīdṛśavibhāgaḥ| ato jñāyate yo hetuṃ vinānyasya
viṣaṃ prayacchati| kena sa pāpaṃ labheta| yaḥ sahetu anyasya viṣaṃ prayacchati| viṣaṃ
pratyuta vyādhiṃ śamayati| sa puṇyaṃ labheta| kasyacidannaṃ prayacchati| anne cājīrṇe puruṣo
mriyate| tata pāpaṃ prāpnuyāt | yadi vinā hetuṃ puṇyapāpe staḥ| tadā dharmo'yaṃ vyākulaḥ
syāt| laukikāḥ sarvavastuṣu cittaṃ śraddadhante| yathā ekameva vacanaṃ prītidveṣajananam|
pṛṣṭhatāḍanādirapyevam| ato jñāyate karmāṇi cittādhīnāni iti| [tatra] mānasaṃ karma gariṣṭhamityuttaratna
vakṣyate| ato jñāyate karmāṇi cittādhīnānīti| yaḥ prājñaḥ sa pañcakāmaguṇeṣu
vasannapi na pāpamāk bhavatīti manaso balam| kasmāt| na hi prājño rūpāṇi dṛṣṭvā mithyāsaṃjñāmutpādayati|
ato nāsti rūpāsaṅgadoṣaḥ| tathā śabdādāvapi| yadyanutpannamithyāsaṃjño'pi
pāpavān| tadā sarvāṇi darśanaśravaṇāni pāpāni syuḥ| tathā ca mānasaṃ karma niṣprayojanaṃ
syāt| jñānī prajñāśīrṣakaḥ pañcakāmaguṇānanubhavannapi nāsaktimutpādayati| pañcakāmaguṇāḥ
santo'pi cittanirvedānna malinayanti| kimidaṃ na mānasakarmaṇo balam| ato nāsti vinā hetuṃ
puṇyapāpapratilābhaḥ|codayati| yadbravīṣi parasyānugrahānanugrahau kuśalākuśalalakṣaṇamiti|
tadayuktam| kasmāt| yaḥ svakāyaṃ paripālayanpuṇyaṃ karmācarati| tasyātmānaṃ bhojayato'pi
puṇyamasti| caityavihārāvasattvabhūtau| tayoḥ secanaśodhane api puṇyaprāpake| vandanādayastu
na parānugrāhakāḥ| kevalaṃ paraguṇavaikalyakarā iti na bhavetpuṇyam| na ca cittamātreṇa
puṇyaguṇo bhavati| annavastrābhyāṃ paramupakurvatā tasmin samaye puṇyaṃ labhyate| tathā
karuṇā [mātra] cāriṇo na bhavetpuṇyam| yadi caityavihārādayo'sattvasaṃkhyātāḥ| teṣāṃ
yo dhanamapaharati vināśayati vā| na tasya bhavetpāpam| anabhimukhīkṛtya durvacasā paranindane
na bhavetpāpam| aśrutatvātkasyāpakarṣaḥ syāt| anyapuruṣe ca duṣṭacittamātramutpādayati
na kāyavākkarma karoti| kiṃ punarhīyate| na sa pāpabhāk syāt| kaścidātmānaṃ nindati| kaścidātmānaṃ
hanti| kaścitsvayaṃ mithyācarati| kaścicca pāpaṃ labhate| ataḥ kuśalākuśalalakṣaṇaṃ
na parānugrahānanugrahamātreṇa bhavati|atrocyate| yadbravīṣi svadehaṃ pālayataḥ puṇyaguṇo'stīti|
tadayuktam| yadyātmasatkāre puṇyaguṇo'sti| tadā na kaścitparaṃ satkuryāt| vastutastu
puṇyārthī paraṃ satkaroti| yātmārthatā tataḥ puṇyamalpaṃ bhavati| ato jñāyate ātmārthatā
na puṇyavatī syāditi| yadāha bhavān ātmapoṣaṇaṃ puṇyakarmācaraṇārthamiti| tat svadehaḥ
pareṣāmupakārārtha iti puṣṇāti| tasyāsyāścittabhūmeḥ puṇyaguṇaḥ prasūte| nātmapoṣaṇamātreṇa|
yadbravīṣi caityavihārā vasattvabhūtau, tayoḥ secanaśodhane api puṇyaprāpaka iti| tat
bhagavadguṇāḥ sattveṣu pūjyā iti smṛtvā janāḥ secante śodhayanti ca| tasya sattvādhīnatvācca
puṇyameva labhyate| (pṛ) nirvṛto hi bhagavānasattvabhūtaḥ| uktañca sūtre-na tathāgataḥ
san nāsan, nāpi sadasat nāpi ca na san nāsan iti| kathaṃ sattva ityucyeta| (u) yadi nirvṛto'sattvabhūtaḥ|
tadā anirvṛtakālīnaṃ bhagavantaṃ smṛtvā pūjayantaḥ puṇyaṃ labhante| yathā
janāḥ pitarau jananapoṣaṇakālaṃ smṛtvā yajanti| tathā no cet na pitṛpūjā bhavet| tathedamapi|
yadbravīṣi vandanādayo na parānugrāhakā iti| tadayuktam| kasmāt| vandanādibhiḥ parasya
nānāhitaṃ bhavati| yena paraḥ pūjyānāṃ satkāryo bhavati| ayameva [parā] nugrahaḥ| tenānye'pi
janāḥ satkāraśikṣānanusarantaḥ puṇyaguṇaṃ labhante| parasya vandane svābhimānaṃ bhajyate|
akuśāṅgabhaṅgādbahūpakṛtaṃ bhavati| paraguṇāṃśca khyāpayatīti vandanādīnāmīdṛśaṃ hitaṃ
bhavati| yadabravīḥ vandanādayaḥ paraguṇavaikalyakarā iti| tadayuktam| vandanaṃ bhakticittena
[kriyate]| na tīrthikānāmiva parāpakarṣārthatayā tadācaryate| yathā ca vastradānaṃ
yadyapi paraṃ hāpayati| tathāpi paraguṇāpakarṣakameva| tathā ca vastradānenāpi na puṇyaṃ bhavet|
ato vandanādīnāṃ gabhīracetanena sabhavyamācaraṇaṃ syāt| yathoktaṃ sūtre-eko bhikṣuḥ
snānagṛhe anyasya dehaṃ hastena mārjayati sma| [etacchṛtvā] bhagavān bhikṣūnāmantryāha-ayamupasevako
bhikṣurarhan| upasevyamānastu bhinnaśīlaḥ| tathā śikṣayatha yūyam| na siṃhena
śvādaya upasevyanta iti|yadbhavānāha-na ca cittamātreṇa puṇyaṃ labhata iti| tatra cittaṃ
hi sarvaguṇānāṃ mūlam| yat kaścitparasyopakāraṃ cakāra karoti kariṣyati vā sarvaṃ tat kuśalacittamūlakam|
yacca parasyāpakāraṃ cakāra karoti kariṣyati vā sarvaṃ tadakuśalacittamūlakam|
karuṇācārī ca karuṇācittavipākena sarveṣāmupakaroti yaduta caṇḍavātavṛṣṭyanupatane'pi
sūryācandramasau nakṣatrāṇi ca na bhraśyanti sadā caranti ca| na mahāsamudramudvelayati|
na ca mahāgnirdahati| nāpi caṇḍavāta utplāvayati| idaṃ sarvaṃ karuṇāvipākabalam| yathoktaṃ
sūtre-yadi sarve lokāḥ karuṇācittamācaranti| tadā kāmāḥ svābhāvikāḥ syuḥ iti| yadbravīṣi
caityavihāradhanāpahāre na pāpaṃ syāditi| tat sa puruṣaḥ sattvacittena tadapaharati| yaccaityadhanamapaharati|
tatpratyayena apakarṣakaraṇe'karaṇe vā sarvathā tadādhipatyena pāpaṃ
labhate| bhagavati piḍā'jananānna pāpamastīti bhavato yadi matam| tadā [kaścit] vākpāruṣyādibhirarhantaṃ
yojayati| na tadarhato duḥkhaṃ janayati| tasyāpi na pāpaṃ bhavet|yabdravīṣi-anabhimukhanindane
na bhavetpāpamiti| tadayuktam| akuśalacittena tatra prayujyate| akuśalacittavattvāt
tasmin śṛṇvati aśṛṇvati vā'vaśyaṃ duḥkhaṃ janayet| ataḥ pāpaṃ labhate| yaduktaṃ
duṣṭacitta[mātra]mutpādya kāyavākkarmākurvato na bhavetpāpamiti| tadapi na yuktam| parapīḍanāyāviśuddhākuśalacittatvāt
[pāpaṃ] janayatyeva| yadi paraprabodhito jānāti tadā tasyāvaśyaṃ
duḥkhopāyāso jāyeta eva| yathā cora āgatya paradhanamapaharati| tadā [svāmī] prabudhya
yadyapi na jānāti tathāpi tasya [paścāt] pīḍāṃ karotyeva| yadbravīṣī ātmahananamātmanindanañca
pāpakaramiti| tadayuktama| yadi svadehaṃ duḥkhayan pāpabhāk bhavati| tadā na ko'pi
sujanmasthānaṃ prāpnuyāt| kasmāt| janā hi caturṣviryāpatheṣu svadehaṃ duḥkhayanti| tathā
ca sarve sattvāḥ sadā pāpaṃ labheran yathā parapīḍanā janāḥ| ato na kaścitsusthāne jāyeta|
na hyetadyujyate| ato na svadehamātrātpuṇyaṃ pāpaṃ vāstīti jñātavyam| mārgahetutvādvinaye
śīlamidaṃ paribaddhaṃ yaḥ kliṣṭacittenātmānaṃ hanti na saṃkleśātpāpaṃ labhata iti|avyākṛtaṃ
karmeti| yatkarma na kuśalamakuśalaṃ vā na parasattvānāmupakārakaṃ nāpakārakaṃ tadavyākṛtamityucyate|
(pṛ) kasmādavyākṛtamiti nāma| (u) tatkarma nirucyate| yatkarma na kuśalaṃ
nākuśalaṃ tadavyākṛtamiti vadanti| kuśalamakuśalañca karma vipākaprāpakam| naitatkarma vipākaprāpakamityavyākṛtam|
kasmāt| kuśalamakuśalañca karma prabalam| idantu durbalam| yathā
pūtibījaṃ nāṅkuraṃ prarohayati| vipāko dvividhaḥ| kuśalaṃ priyavipākam akuśalamapriyavipākam|
avyākṛtantvavipākam| (pṛ) tatra na priya nāpriyopādānaṃ tadavyākṛtavipākamastu| ko doṣaḥ|
(u) bhagavānāha-dvidhā vipākaḥ mithyākāyacaryā apriyavipākaprāpiṇī samyakkāyacaryā priyavipākaprāpiṇīti|
na tvāha anayorudāsīnamastīti| puṇyaṃ priyalābhamanojñasmṛtivipākam| pāpaṃ
tadviparītam| sukhaduḥkhe puṇyapāpayorvipākau| aduḥkhāsukhañca sucaritavipākaḥ| ato jñāyate
nāstyavyākṛtavipāka iti|trividhakarmavargaḥ śatatamaḥ|101 duścaritavargaḥbhagavānāha-trīṇi
duścaritāni kāyaduścaritaṃ vāgduścaritaṃ manoduścaritaṃ iti| kāyābhisaṃskṛtamakuśalaṃ
kāyaduścaritam| tat dvividham

ekaṃ daśākuśalakarmapathasaṅgṛhītam| yathā prāṇātipātādattādānakāmamithyācārāḥ| aparaṃ tadasaṅgṛhītam|
yathā kaśādaṇḍādhātabandhanasvadāragamanādayaḥ akuśalakarmapathapūrvottaraduṣkarmāṇi
ca| (pṛ) prāṇātipātādīni trīṇyakuśalakarmāṇi kiṃ kevalakāyikakarmasvabhāvāni| (u) hananapāpaṃ
hananākuśalakarmetyucyate| pāpamidaṃ svakāyenāpi kriyate yatra svakāyena sattvān
hanti| vācāpi kriyate yatna sattvān hantuṃ paramājñāpayati| manasāpi kriyate yat kaściccittamutpādayati
yena paro mriyate| evamadattādānakāmamithyācārapāpe'pi| svakṛtantu pūrṇaṃ pāpaṃ
labhate| kāyākuśalaṃ karma kāyātmakaṃ vāgātmakaṃ vā| kadāciccittotpāde paro jānāti anena
pratyayenāpi pāpakaraṃ prāṇātipātādi kuryāditi| bhūyasā kāyakṛtatvātkāyikaṃ karmetyākhyā|
evaṃ vāṅmithyācaritamapi| vācābhisaṃskṛtamakuśalaṃ karma vāṅmithyācaritam| tasyāpi dvaividhyam|
yat kenacitpraśne sthāpite taṃ purata eva vañcayati|tadakuśalakarmapathasaṅgṛhītam|
anyattadasaṅgṛhītam| abhidhyāvyāpādamithyādṛṣṭyādayo mānasamithyācaritam|(pṛ) daśākuśalakarmapathānāṃ
kasmānmithyādṛṣṭirityākhyā trayāṇāmakuśalamūlānāṃ saṃmoha iti| (u) mithyādṛṣṭiriti
saṃmohasya nāmāntaram| saṃmohavivṛddhi sārarūpā mithyādṛṣṭiḥ| na punaḥ saṃmohasya
lakṣaṇāntaramasti| abhiṣvaṅgaviparyāsamātraṃ saṃmohaḥ| (pṛ) sūtra uktaṃ-sarvāṇi duścaritāni
apriyavipākakarāṇi sucaritāni priyavipākakarāṇīti| priyāpriyalakṣaṇañcāniyatam| yathaikameva
rūpaṃ [kasyacit] priyaṃ bhavati [anyasyā] priyaṃ bhavati| atastallakṣaṇaṃ vivecanīyaṃ
syāt| (u) sukhameva priyalakṣaṇam| yathoktaṃ sūtre-puṇyavipākaḥ sukhamiti| duḥkhamapriyalakṣaṇam|
yathoktaṃ sūtre- pāpātsañjātabhītikā bhavatha| duḥkhahetutvāt iti| (pṛ) sukhameva
priyalakṣaṇam| śvavarāhādayo'nnapurīṣeṇa sukhībhavanti| kimidaṃ puṇyaphalam| (u) idamaviśuddhapuṇyaphalam|
yathoktaṃ karmasūtre-yadakāle dadāti aśucirdadāti| laghucittena kaluṣitacittena
akṣetre ca dadāti| evamādidānena tadvipākaṃ labhata iti|(pṛ) samyak caritāni priyavipākakarāṇīti
sūtra uktvā kasmātpunarucyate sucaritapratyayaṃ svarga utpadyata iti| (u)
mithyācāryapi svarga utpadyate| kecidvadanti svarga upapattirduścaritavipāka iti| ataḥ sūtre
punarucyate sucaritapratyayaṃ svarga upapadyata iti| duścaritasucarite kuśalākuśalagatikakāyaṃ
prāpayataḥ gṛhītakāyastatra sukhaṃ duḥkhaṃ vā vedayate| yathā duścaritapratyayaṃ durgatau
duḥkhaṃ vedayate| sucaritapratyayaṃ deveṣu manuṣyeṣu vā sukhaṃ vedayate||duścaritavarga
ekottaraśatatamaḥ|102 sucaritavargaḥkāyakṛtaṃ kuśalaṃ kāyasucaritam| tathā vāṅmanasorapi|
prāṇātipātādyakuśalakarmatrayaviratiḥ kāyasucaritam| vāgdoṣacatuṣṭayaviratirvāksucaritam|
mānasākuśalatrayaviratirmanassucaritam| ivāstisro viratayaḥ saṃvarasaṅgṛhītāḥ yaduta
śīladhyānānāsravasaṃvarāḥ| yadvandanavastradānādi kuśalaṃ kāyikaṃ karma tat kāyasucaritam|
yat satyabhāṣaṇamṛdubhāṣaṇādi tat vāksucaritam| anabhidhyādi mānasaṃ karma manaḥsucaritam|
imāni trīṇi su caritāni|(pṛ) tīrthikā jñaptiṃ vinā prātimokṣaśīlabhājo bhavanti| te śīlasaṃvaraṃ
labhante na vā| (u) tīrthikāścittataḥ śīlasaṃvaramutpādayanti| kecit vācāpi gṛhṇanti|
anye'pi śīlasaṃvarasaṅgṛhītaṃ sucaritaṃ labhante yathā daśavarṣāyuṣkasya puruṣasya prāṇātipātaviratisamādānādviṃśativarṣāyuṣkaḥ
putra utpadyate|(pṛ) sūtra uktaṃ-sucaritaṃ viśuddhacaritaṃ
vyupaśamacaritamiti| teṣāṃ ko bhedaḥ| (u) ābhidhārmikā āhuḥ-pṛthagjanānāṃ yat
kāyikaṃ vācikaṃ mānasaṃ kuśalaṃ karma tat sucaritamityucyate| śaikṣāṇāṃ saṃyojanaprahāṇāttadeva
sucaritaṃ viśuddhacaritamityucyate| aśaikṣāṇāṃ prahīṇasaṃyojanānāṃ visaṃyojanikavyavahāratvāt
[tadeva]vyupaśamacaritam| aśaikṣā atyantānutpannākuśalakarmakā ityato vyupaśamacaritā
ityucyante| yathoktaṃ-kāyavyupaśamo vāgvyupaśamo manovyupaśama iti| kecidāhuḥ-imāni
trīṇi caritāni ekasyaivārthasyavibhinnāni nāmāni| kintu tadbhavyatānurūpatvāt samyagiti śaṃsyate|
kleśairviviktatvādviśuddhamiti vadanti| sarvākuśalaviviktatvāt vyupaśama iti| tāni
trīṇyapi nārthato bhinnāni|(pṛ) ābhidharmikā āhuḥ-cittameva vyupaśamacaritaṃ na cetaneti|
kathamayamarthaḥ| (u) trīṇi caritānyapi cittameva| kasmāt| cittavyātiriktā nāsti cetanā|
nāsti ca kāyavākkarma| (pṛ) sūtra uktaṃṃ-sucaritadṛṣṭisampanno devadṛśo vā bhavati devasaṃkhyātadṛśo
vā bhavati| na sarve sucaritā deveṣūpapadyanta iti| kasmādevaṃ viniścayaḥ| (u)
devasaṃkhyāteti vacanādidaṃ jñāpitam| sucarītaśālī yadyapi nāvaśyaṃ deveṣūtpadyate tathāpi
ya āryabahumatasthāna utpadyate| sa devasarūpa ityato devasaṃkhyātadṛśa ityucyate| sarve
sucaritavanto deveṣūtpadyeran| kecidanyapratyayairviniṣṭā notpadyeran| yat samyaṅmithyāvyāmiśraṃ
sucaritaṃ [tatra] mithyācaritasya prābalyānna deveṣūtpadyante| yathoktaṃ sūtre-bhagavānānandamavocat-paśyāmyahaṃ
kecana trīṇi suritāni caranto'pi durgatāvutpadyante| tat teṣāṃ
pūrvādhvagataduścaritasya phalavipāka iti| idānīṃ sucaritasyāpi aparipūrṇatvānmaraṇa upasthite
mithyādṛṣṭeścittābhimukhyāddargatau patanti| duścaritaśālī susthāna utpadyata itīda
mapyevam| ataḥ pṛthagjanatvamaśraddheyam| prabalakarmavaśādupapattivibhedaṃ vedayata iti
jñātavyam||sucaritavargo dvayuttaraśatatamaḥ|103 pratisaṃyuktakarmavargaḥ(pṛ) sūtra uktaṃ-trividhaṃ
karma kāmadhātupratisaṃyuktaṃ karma rūpadhātupratisaṃyuktaṃ karma arūpyadhātupratisaṃyuktaṃ
karmeti| kānīmāni| (u) yat karma ānarakādāca paranirmitavaśavartidevādantarāle
vipākavedakaṃ tatkāmadhātupratisaṃyuktaṃ karma| ābrahmalokādākaniṣṭhāccāntarāle vipākavedakaṃ
karma rūpadhātupratisaṃyuktaṃ karma| ākāśānantyāyatanādānaivasaṃjñānāsaṃjñāyatanāccāntarāle
vipākavedakaṃ ārūpyadhātupratisaṃyuktaṃ karma| (pṛ) avyākṛtaṃ karma aniyatavipākañca
karma kimeteṣu nāntargatam| (u) tatkarmavipākaśca kāmadhātupratisaṃyuktaḥ| kasmāt| tasya
dharmasya kāmadhātukavipākatvāt| (pṛ) nanu kāmadhātukadharmāḥ sarve tatkarmavipākāḥ| ato
na yujyate| (u) sarve ca kāmadhātukadharmāḥ kāmadhātukakarmavipākā eva| (pṛ) tathā cedidaṃ
tīrthikaśāstraṃ yaduta sarvapratisaṃvedyaṃ sukhaṃ duḥkhañca pūrvakarmahetupratyayaṃ bhavatīti|
pūrvakarmavipāko yaduta kuśalamakuśalaṃ karma savipākamavipākamiti vyavasāyaguṇasya
nāsti yatkiñcanaprayojanam| yadi sarvaṃ karmavipākaḥ| kaḥ punaḥ prayāse guṇaḥ| yasya kleśāḥ
karmāṇi karmavipākāśca santi tasya vimuktirnāsti| karmavipākasyākṣīṇatvāt| ucyate| yaduktaṃ
idaṃ tīrthikaśāstramiti| tadayuktam| tīrthikā hi vadanti sukhaṃ duḥkhaṃ paratvamaparatvaṃ
pūrvavipākamātramiti| tathā ca na syātpratyutpannapratyayāpekṣā| paśyāmastu vastutaḥ
padārthāḥ pratyutpannebhyaḥ pratyayebhyaḥ samutpadyante yathā bījāṅkurādaya iti| ato na vaktavyaṃ
sarvaṃ pūrvakarmapratyayādhīnamiti| hetupratyayābhyañca vastūnyutpadyante yathā bījahetukāḥ
pṛthivyabākāśakālādipratyayā [aḍkurādayaḥ]| cakṣurvijñānañca karmahetukaṃ cakṣūrūpādipratyayam|
ato na tīrthikamithyāśāstrasāmyam| yadbravīṣi pūrvakarmavipāka ityādi| tadayuktam|
pratyakṣaṃ khalu phalātphalasantatirutpadyata iti| yathā brīhibhyo brīhayaḥ| evaṃ
vipākādvipākotpattau ko doṣaḥ| yathā ajātaputrasya ca caṭakacakravākādīnāñca kāmaḥ, sarpādināṃ
kopaḥ, tatsarvaṃ pūrvakarmavipāka iti jñeyam|(pṛ) yadi vipākādvipāka utpadyate| tadā'navasthā
syāt| (u) karmavipākāstrividhāḥ kuśalo'kuśalo'vyākṛta iti| kuśalākuśalābhyāṃ vipāka
utpadyate nāvyākṛtādityato nānavasthā| yathā brīhibhyo vrīhaya utpadyante| tatra bījādaṅkura
utpadyate na tu tuṣādibhyaḥ| evaṃ kuśalākuśalavipākādvipāka utpadyate nāvyākṛtavipākāt|
yaduktaṃ bhavatā prayāse na guṇa iti| yadyapi karmaṇo vipāka utpadyate| tathāpi avaśyaṃ
yathāśakti paścātsaṃsidhyati| yathā sasyakarmataḥ sasyamutpadyate| tathāpi bījādyapekṣya
tat sidhyati| yadāha bhavān-na vimuktirbhavediti| tadapyayuktam| tattvajñānalābhātkarmāṇi
kṣīyante| tadyathā dagdhaṃ bījaṃ na punaḥ prarohati| ato nāsti vimukterdoṣaḥ| kiñca ya
utpannā dharmāḥ sarve te karmamūlakāḥ| yadi nāsti karmamūlaṃ, kathamutpadyeta| dharmāṇāmutpāde'sti
pratiniyatamaṅgam| yathā'yaṃ dharmo niyamena etatpuruṣakāyādutpadyate nānyakāyāt|
yadi nāsti karmamūlaṃ, kathamevaṃ pratiniyatavibhāgaḥ syāt|(pṛ) dharmā hetumātrajāḥ| yathā
māṣānmāṣa utpadyate| [evaṃ sati] ko doṣaḥ| (u) tadapi karmamūlakam| māṣakarmapratyayalābhānmāṣānmāṣa
utpadyate| kenedaṃ jñāyate| purā kila janāḥ kuśalamācaritavanta ityataḥ śālitaṇḍulāḥ
svata ajāyanta| ato jñāyate karmabhūlakatvāt māṣānmāṣo jāyata iti| (pṛ) nanu sattvasaṃkhyātaṃ
vastu khalu pūrvakarmajam| (u) maivam asattvasaṃkhyātaṃ vastvapi karmamūlakam|
sarvasattvānāṃ sādhāraṇakarmavipāko yaduta caṅkramaṇāsthānakarmapratyayalābhāt kṣityādayo
bhavanti| prakāśakarmapratyayalābhāccandrasūryādayo bhavanti iti jñātavyaṃ janyaṃ vastu sarvaṃ
karmamūlakamiti| (pṛ) yadi janyadharmāḥ karmamūlakāḥ| saṃskṛto'nāsravaḥ katham| (u)
so'pi karmamūlakaḥ| kasmāt| sarvaṃ pūrvādhvagatadānaśīlādivalādhīnam| ato'pi karmādisambhūtam|
(pṛ) yadyanāsravadharmo'pi karmasambhūtaḥ| so'pi pratisaṃyuktadharma ityākhyā syāt| tattu
na sambhavati| uktaṃ hi sūtre-asti aprasaṃyuktā vedeneti| (u) anāsravadharmastattvajñānahetukaḥ
karmapratyayakaḥ| hetubalamahimnā tu apratisaṃyukta ityucyate|(pṛ) kiṃ karma kāmadhātuvipākavedakam|
kiṃ rūpadhātuvipākavedakam| kimārūpyadhātuvipākavedakam| (u) yaḥ kāmarūpārūpyadhātuṣu
daśākuśalakarmāṇi samutpādayati sa kāmadhātau vipākaṃ vedayate| (pṛ) rūpārūpyadhātugato'pi
kimakuśalaṃ karma samutpādayati| (u) tatrāpyakuśalaṃ karma samutpādayati|
yathoktaṃ sūtre-tatrāsti mithyādṛṣṭiriti| mithyādṛṣṭiḥ kiṃ nākuśalā| (pṛ) tatra mithyādṛṣṭiravyākṛtā
natvakuśalā| (u) nāvyākṛtā| kenaitat jñāyate| uktaṃ hi sūtre bhagavatā-mithyādṛṣṭirduḥkhakleśānāṃ
heturiti| mithyādarśinā samutpāditāni kāyavāṅmanaskarmāṇi duḥkhavipākāyabhisaṃskriyante|
yathā tiktakāravelle vidyamānāni catvāri mahābhūtāni sarvāṇi tiktarasāni
bhavanti| yathā kāmadhātau mithyādṛṣṭirakuśalā| rūpārūpyadhātvorapi tallakṣaṇā akuśalā
syāt| lakṣaṇasāmyāt| yathā bako brahmā brahmāṇamāmantrayāha-mopagaccha śramaṇaṃ gautamam|
asmāllokāduttārayāma iti| idaṃ manovāgakuśalaṃ rūpadhātau samutpannam| anye'pi brahma [kāyikā]
devāḥ tatra bhavantaṃ tādṛśaṃ puruṣaṃ dūṣayanti| rūpārūpyadhātugatāḥ puruṣā vadanti-idameva
nirvāṇamiti| āyuṣo'nte kāmarūpayorantarābhavameva paśyanti| ito'nyannirvāṇaṃ nāstīti
mithyādṛṣṭirutpanneti anuttamadharmāpavādātkathaṃ nākuśalam| anena jñātavyaṃ tatrāstyakuśalaṃ
karmeti| (pṛ) yadi tatrākuśalaṃ karmotpādayanti| tatkarma kiṃsthānapratisaṃyuktam|
(u) yadīdamakuśalaṃ karma tadā kāmadhātau vipākaṃ vedayata ityataḥ kāmadhātupratisaṃyuktam|kuśalaṃ
karmāsti uttamaṃ madhyamamadhamamiti| adhamaṃ kāmadhātuvedanīyavipākam| madhyamaṃ
rūpadhātuvedanīyavipākam| uttamamārūpyadhātuvedanīyavipākam| kecidāhuḥ-caturthadhyānasaṅgṛhītaṃ
kuśalaṃ karma rūpadhātuvedanīyavipākam| caturārūpyasamādhisaṅgṛhītamārūpyavedanīyavipākam|
anyadvikṣiptacittasamutpāditaṃ karma kāmadhātuvedanīyavipākam| iti| (pṛ) kathaṃ tatra
samutpāditaṃ kuśalaṃ karma kāmadhātuvedanīyavipākaṃ bhavet| (u) yathā'smin loke samāhitacittasamutpāditakuśalakarmaṇastatra
vipākaṃ vedayate| tathā tatra vikṣiptacittasamutpāditakuśalakarmaṇo'smin
loke vipākaṃ vedayate| yathā ca rūpārūpyadhātusamutpāditākuśalakarmaṇaḥ
kāmadhātau vipākaṃ vedayate| tathā tatra samutpāditakuśalakarmaṇo'pi|(pṛ) yo rūpārūpyadhātugataḥ
na sa utpādayati kāmadhātupratisaṃyuktaṃ kuśalaṃ karma| (u) tatra nāstyayaṃ hetuḥ
yat kāmadhātugato rūpārūpya[pratisaṃyuktaṃ] kuśalaṃ karmaiva samutpādayati na rūpārūpyadhātugataḥ
kāmadhātupratisaṃyuktaṃ kuśalaṃ karma samutpādayati iti| ucyate ca yuṣmābhiḥ kāmadhātugataḥ
kāmadhātukamavyākṛtaṃ cittaṃ samutpādayatīti| yadyavyākṛtaṃ cittaṃ samutpādayati|
kasmānna kucalaṃ cittam| sūtre bhagavān hastakadevaputrametadavocat-cittaviharaṇe audārikavedanāsaṃjñāṃ
manasikuru iti| audārikasaṃjñā kāmadhātupratisaṃyuktaṃ cittameva| ayaṃ kuśalacittena
yat dharmaṃ śṛṇoti buddhaṃ pūjayati tat sarvaṃ kāmadhātupratisaṃyuktaṃ cittam|
tathā no cet audārikasaṃjñeti nākhyā syāt| tatrānusmṛtiprārthanā puṇyavastu| yathāha bhagavān
triṣu vastuṣu atṛpto'smin loke āyuṣo'nte'navataptadeveṣūpapatsye yaduta tathāgataṃ paśyāmi
dharmaṃ śṛṇomi saṅghaṃ satkaromīti| [tatra] anusmṛtiprārthanā puṇyavastu kāmadhātupratisaṃyuktaṃ
cittam| tatrāsti buddhānusmṛtiḥ na puṇyavastu| ato jñeyaṃ kāmadhātupratisaṃyuktaṃ
kuśalamastīti|pratisaṃyuktamakarmavargastrayuttaraśatatamaḥ|104 trividhakarmavipākavargaḥ(pṛ)
sūtre bhagavānāha-trividhaṃ karma dṛṣṭadharmavedanīyavipākaṃ, upapadyavedanīyavipākaṃ
ūrdhvavedanīyavipākamiti| kimidam| yadetatkāyābhisaṃskṛtaṃ karma etatkāya eva vedyate|
tad dṛṣṭadharmavedanīyavipākam| yadetallokābhisaṃskṛtaṃ karma samanantaralokamatītya vedyate
tadūrdhvavedanīyavipākam| [yat] samanantaralokātītaṃ tadūrdhvamityucyate| (pṛ) antarābhavikakarmavipākaḥ
kasmin sthāne vedyate| (u) sthānadvaye vedyate| samanantarāntarābhavikaṃ
karma upapadyavipākasthāne vedyate| upapattiviśeṣasyaivāntarābhavatvāt| anyāntarābhavikaṃ
karma ūrdhvavipākasthāne vedyate| (pṛ) kimetāni trīṇi karmāṇi niyatavipākāni niyatakālāni
ca| (u) kecidāhuḥ-niyatavipākānīti| dṛṣṭavipākaṃ karmāvaśyaṃ dṛṣṭa eva vedanīyavipākam|
tathānyat dvayamapi| sato'pīdṛśavacanasyārtho na yujyate| kasmāt| tathā cet pañcānantaryāṇi
niyatavipākānīti na syāt| ṣaṭ pādābhidharme tūktaṃ pañcānantaryāṇi niyatavipākānīti| lavaṇapalopamasūtre
punaruktam-aniyatavipākānīti yatkiñcanāsti narakavedanīyavipākam| ihaikatyaḥ
pudgalaḥ bhāvitakāyo bhavati| bhavitaśīlo bhāvitacitto bhāvitaprajño bhavati| tasya
tatkarma dṛṣṭadharmavedanīyaṃ bhavati| tasmāttrividhakarmaṇāṃ niyatakālatayā bhāvyam| dṛṣṭadharmavedanīyavipākaṃ
karma nāvaśyaṃ dṛṣṭadharma eva vedyate| vedyate cet dṛṣṭadharma eva
vedanīyaṃ syāt nānyatra| evamanyat dvayamapi|(pṛ) kena karmaṇā dṛṣṭadharme vipākaṃ vedayate|
(u) kecidāhuḥ-vyādhyarthakarmaṇo dṛṣṭadharma eva vipākaṃ vedayate| yathā tathāgata āryeṣu
mātāpitrādiṣu samutpāditaṃ yat kuśalamakuśalaṃ karma tat dṛṣṭadharmavedanīyavipākam| yadanarthaguru
tadupapadyavedanīyavipākam| yathā pañcānantaryādīni| yadartha guru ca tadūrdhvavedanīyavipākam|
yathā cakravartinaḥ karma bodhisattvasya vā karma| kecidāhuḥ-trividhakarmaṇāmeṣāṃ
yathāpraṇidhānaṃ vipākaṃ vedayata iti| yat karma praṇidadhāti ihaivādhvani vedayeyamiti|
tat dṛṣṭadharmavedanīyam| yathā mallikādevī svānnabhāgadānena praṇidadhāti dṛṣṭa
evādhvani rājamahiṣī bhaveyamiti| evamanyat karmadvayamapi| yathākarmaparipākaṃ pūrvaṃ vedayate|
(pṛ) atītaṃ karma kathaṃ paripacyate| (u) gurutvalakṣaṇasampadeva paripāka ityucyate|
(pṛ) yasmin kṣaṇe karmotpadyate tatsamanantarakṣaṇa eva kiṃ vipāko vedyate| (u) na| krameṇaiva
vedyate| yathā bījātkrameṇāṅkuraḥ prarohati| karmāpi tathā|yo garbhamadhyastho ye
ca middhonmattādayaḥ te karma sañcinvanti na vā (u) te sacetanāścet karmopacinvanti| kintu
na [te cetanā] sampannāḥ| (pṛ) yo'syāṃ bhūmau vītarāgaḥ sa pṛthivīkarma karoti na vā| (u)
sātmacittāḥ sarve'pi tat karmopacinvanti| ātmacittavigatāstu nopacinvanti| (pṛ) arhannapi
vandanakarmābhyasyati| tatkarma kasmānnopacinoti| (u) yasmāt sattvacittaḥ tasmāt karmāṇyupacinoti|
arhannātmacittavihīna ityataḥ karmāṇi nopacinoti| arhannanāsravacittaḥ| yo'nāsravacittaḥ
na sa karmāṇyupacinoti| uktañca sūtre-prahīṇapuṇyapāpakarmako'rhanniti sa nopacinoti
puṇyakarmāṇi apuṇyakarmāṇyāneñjyakarmāṇi ca| ato vedanāparyavasannaṃ karmeti na nūtnaṃ
karmābhisaṃskaroti|(pṛ) śaikṣāḥ karmāṇyupacinvanti na vā| (u) nopacinvanti| kasmāt| sūtre
hyuktaṃ-sa karmāṇi vidhvasya na sañcinoti nopacinoti niruddhaṃ na tathā bhavati ityādi|
ābhidhārmikā vadanti-śaikṣāḥ sāsmimānatvātkarmāṇyapyupacinvanti| nairātmyajñānabalena paraṃ
nāvaśyaṃ vedayante vipākamiti|(pṛ) imāni karmāṇi kasmin dhātāvabhisaṃskriyante| (u) sarvatra
triṣvapi dhātuṣu (pṛ) aniyataṃ karma kimasti kiṃ vā nāsti| (u) asti| yat karma dṛṣṭadharmavedanīyavipākaṃ
vā upapadyavedanīyavipākaṃ vā tadūrdhvavedanīyavipākaṃ vā bhavati| tada
niyatamityucyate| evaṃ karmāṇi bahūni|(pṛ) ya imāni trīṇi karmāṇi prajānāti| tasya ka
upakāro bhavati| (u) ya imāni trividhakarmāṇi vivecayati sa samyagdṛṣṭimutpādayati| kasmāt|
paśyāmaḥ khalu kecidakuśalacāriṇo'pi prabhūtaṃ sukhamanubhavati| kuśalacāriṇo duḥkham| udāsīnasya
kadācinmithyādṛṣṭirbhavet yaduta kuśalasyākuśalasya vā nāsti vipāka iti| yasteṣāṃ
karmaṇāṃ vibhāgaṃ prajānāti| tasya samyagdṛṣṭirbhavati| yathoktaṃ gāthāyām-pāpo'pi paśyati
bhadrāṇi yāvatpāpaṃ na pacyate|yadā ca pacyate pāpamatha pāpo pāpāni paśyati||bhadro'pi
paśyati pāpāni yāvadbhadraṃ na pacyate|yadā ca pacyate bhadramatha bhadro bhadrāṇi paśyati||mahākarmavibhaṅgasūtramāha-avirataprāṇivadho'pi
svarga utpadyate| yaḥ pūrvādhvani puṇyavān
san āyuṣo'nte prabalakuśalacittamutpādayati iti| evaṃ prajānan samyagdṛṣṭimutpādayati|
ata eṣāṃ trayāṇāṃ karmaṇāṃ lakṣaṇaṃ prajānīyāt||trividhakarmavipākavargaścaturuttaraśatatamaḥ|105
trividhakarmavipākavedanāvargaḥ(pṛ) sūtre bhagavānāha-trividhaṃ karma sukhavipākaṃ,
duḥkhavipākamaduḥkhāsukhavipākamiti| kimidam| (u) kuśalaṃ karma sukhavipākaprāpakam| akuśalaṃ
karma duḥkhavipākaprāpakam| aneñjyaṃ karma aduḥkhāsukhavipākam| tatkarma nāvaśyaṃ niyatavedanam|
yadi vedanā bhavati| tadā sukhavipākaṃ vedayate| na duḥkhavipākam ityādi| tathānyat
dvayamapi| (pṛ) tāni karmāṇi rūpavipākaprāpakānyapi bhavanti| kasmāduktaṃ [sukhādi]
vedanāmātram| (u) vipākeṣu vedanā pradhānā| vedanaiva vastuto vipākaḥ| rūpādi tu tatsādhanam|
vedanāpratyayeṣu vedaneti vyavahāraḥ| yathocyate agnirduḥkhamagniḥ sukhamiti| hetau
phalopacāraḥ yathānnasya dātā pañcārthānāṃ dāteti| yathā cānnaṃ dhanam ityādi| (pṛ) kāmadhātumārabhya
yāvattṛtīyadhyānaṃ kimaduḥkhāsukhavedanāvipāko labhyate| (u) labhyetaiva vedanā|
(pṛ) kasya karmaṇo vipāko'yam| (u) avarakuśalakarmaṇo vipākaḥ| uttamakuśalakarmaṇastu sukhavedanāvipākaḥ|
(pṛ) tathā cetkasmāccaturthadhyāna ārūpyasamāpattau [aduḥkhāsukhavedanāvipāka]
ucyate| (u) svabhūmikaḥ saḥ| kasmāt| tatrāyameva vipāko'sti| na punarvipākāntaram|
sūpaśāntatvāt|kecidāhuḥ-daurmanasyaṃ na vipāka iti| kathamidam| (u) kasmānna bhavati| (pṛ)
daurmanasyaṃ saṃjñāvikalpamātrādutpadyate| [karma] vipākasya saṃjñāvikalpatvā bhāvāt| yadi
daurmanasyaṃ vipākaḥ| tadā laghuḥ syāt vipākaḥ| ato na vipākaḥ| daurmanasyaṃ vitarāgāṇāṃ
vyāvartate| na vipāko vītarāgāṇāṃ vyāvartate| ato daurmanasyaṃ na vipākaḥ syāt| ucyate|
daurmanasyaṃ saṃjñāvikalpādutpadyata ityato na vipākaḥ| sukhantu vipāka iti bravīṣi| dvividhaṃ
sukham-sukhaṃ saumanasyañceti| tatra saumanasyamapi saṃjñāvikalpādutpadyata iti na vipākaḥ
syāt| bhavānāha vipākastarhi laghuḥ syāditi| daurmanasyamidaṃ duḥkhāt duḥkhataradoṣaḥ|
kasmāt| taddhi mūḍhānāṃ vidyate| na tu jñāninām| ato duḥśśodhaṃ paramasantāpakarañca| kiñca
catuśśatakaparīkṣāyāmuktam-agryāṇāṃ mānasaṃ duḥkhamitareṣāṃ śarīrajam iti|tacca daurmanasyaṃ
jñānapraheyaṃ kāyikaṃ sukhaṃ duḥkhamapi pariharati| daurmanasya triṣvadhvasu kleśaṃ
janayati yaduta pūrvamahaṃ duḥkhī idānīṃ duḥkhī āyatyāñca duḥkhīti| daurmanasyaṃ kleśānāṃ
pratiṣṭhāyatanam| yathā sūtre kleśāyatanatvenāṣṭādaśa manaupavicārā bhavanti| pañcavijñānānāṃ
kleśājanakatvāt| uktañca sūtre-daurmanasyaṃ dviśalyarūpamiti| gurutaraduḥkhavedanābhūtatvāt|
yathā kaścidekatra gurutaradviśalyaviddho duḥkhamadhikataraṃ pratisaṃvedayate| yathā
ca rogī kaścit [roga-] duḥkhābhihataḥ punaḥ kāyacittapīḍanayātyadhikadaurmanasyopāyāso
bhavati| ato duḥkhādadhikataraṃ [daurmanasyam]| mūḍhā nityadaurmanasyāḥ| kasmāt| te hi priyavirahavipriyasamāgamaprārthitālabhādimattvāt
nityadaurmanasyapīḍitāḥ|taddaurmanasyaṃ dvābhyāṃ
kāraṇābhyāmutpadyate ekaṃ saumanasyādutpadyate| dvitīyaṃ daurmanasyāt| tadā priyavastu
praṇaśyati tadā saumanasyajaṃ [daurmanasyam]| yathoktaṃ sūtre-bhagavān prasenajitaṃ rājānamapṛcchat-api
tvaṃ [mahārāja] kāśīkosaleṣu priyo'si iti| uktañca-devā rūpāsaktā rūpakāmāḥ
rūpe vinaṣṭe daurmanasyajātā bhavanti| iti| idaṃ saumanasyādutpannam| daurmanasyādutpannamiti
yat vipriyavastusamutpannam| īrṣyādibhyo'pi samutpadyate| avītarāgasya īrṣyādisaṃyojanāni
sadā cittaṃ pīḍayanti| yathoktam-īrṣyāmātsarya bahulā devā iti| bahavaśca sattvā daurmanasyakaraṃ
parān sampīḍayantaḥ sadaurmanasyasampīḍanavipākaṃ labhante| yathoktam-yathābījaṃ
phalaṃ pravartata iti| ato jñāyate daurmanasyaṃ karmavipāka iti|yaduktaṃ bhavatā-vītarāgāṇāṃ
vyāvṛttatvānna vipāka iti| tadayuktam| strota āpanno'vītarāgo'pi vyāvṛttanarakādivipākaḥ|
narakādivipāko na vipāka iti kiṃ sambhavet| ato na sambhavati vītarāgāṇāṃ vyāvṛttamavipāka
iti|(pṛ) aduḥkhāsukhaṃ karma āneñjyam| tat karma kuśalaṃ satsukhavedanīyavipākaṃ
syāt| kasmādaduḥkhāsukhavedanīyavipākam| (u) vedaneyamāneñjyeti vastutaḥ sukham| upaśamarūpatvādaduḥkhāsukhetyucyate|
uktañca sūtre-sukhavedanāyāṃ rāgo'nuśaya iti| yatra rāgaḥ tadvedanāyāṃ
[so']nuśayaḥ| iti jñāyata idaṃ sukhamiti||trividhakarmavipākavedanāvargaḥ pañcottaraśatatamaḥ|106
trividhāvaraṇavargaḥ(pṛ) sūtra uktaṃ-trīṇyāvaraṇāni karmāvaraṇaṃ kleśāvaraṇaṃ
vipākāvaraṇamiti| kānīmāni| (u) karmāṇi kleśā vipākāśca vimuktimārgamāvṛṇvantīti āvaraṇāni|
(pṛ) kimityāvṛṇvanti| (u) dānaśīlakuśalābhyāsastriṣu bhaveṣu parivartayatīti sa mārgamāvṛṇoti|
samāpattivedanīyaṃ karmāpyāvaraṇam| yathoktaṃ sūtre-yo'yaṃ puruṣo nitayaṃ samāpattau
vedanīyavipākaṃ karmopacinoti na sa supade'vatarati iti| idaṃ karmāvaraṇam| yat kasyacitkleśā
ghanāstīvrāścittagatāḥ tat kleśāvaraṇam| yat kasyacit kleśā anivāryāḥ tadyathā
ṣaṇḍādīnāṃ kāmaḥ| tadapi kleśāvaraṇam| yannarakādau pāpākuśalopapattyāyatane yathopapattyāyanañca
na mārgaṃ bhāvayati| tat vipākāvaraṇam|(pṛ) kecit pūrvaṃ vidyāvihīnebhyaḥ pūrvapuruṣebhyo
na prajānanti idaṃ kuśalamiti| tadā te na dadanti yat sa yadi matto dānaṃ labdhvā
akuśalāni karoti tadā ahaṃ bhāgī syāmiti| yathā brāhmaṇādayaḥ parivrājakāḥ| ataḥ parivrājako
na dadyāt| nūtnakarmaṇā mārgapratibandhāt| (u) na yuktamidam| nānyakṛtasya puṇyaṃ pāpamātmano
bhāgo bhavati| kasmāt| pratyayānāṃ puṇyapāpavattve bahūnyavadyāni santi| kimiti|
yathā sattvo vadhasya pratyayaḥ| yadi nāsti sattvaḥ| kasya vadhaḥ syāt| tathā ca mṛtena pāpinā
bhāvyam| yathā ca ghanikaścauryasya pratyayaḥ| sūrūpaṃ kāmamithyācārasya pratyayaḥ| parapuruṣā
mṛṣāvādādīnāṃ pratyayāḥ| kūṭamānādayaḥ kuhanāyāḥ pratyayāḥ iti kretāraḥ pāpinaḥ
syuḥ| pratigrahītā dānasya pratyaya iti puṇyabhāk syāt| ye kūpataṭākādyupabhoktāraḥ te sarve
puṇyabhājaḥ syuḥ| tathā ca svasya puṇyaṃ na syāt| na tat vastuto yujyate| ataḥ pratyayānāṃ
na syātpuṇyapāpavattā|[atha yadi] pratigrahītuḥ svapuṇyabhāgaḥ kṣīyamāṇaḥ syāt| tadā na
kaścidanyasmāt dānaṃ pratigṛhṇīyāt| kasmāt| svapuṇyabhāgenānnapānayoḥ krīyamāṇatvāt| dātā
ca pāpabahulo'lpapuṇyaḥ syāt| kasmāt| kiyatkuśalaṃ brāhmaṇāḥ kuryuriti| bhūyasā te trividhaviṣakaluṣitacittāḥ
pañcakāmaguṇāsaktā na vyavasyanti kuśalabhāvanām| ato dātā pāpabahulo'lpapuṇyaḥ
syāt| brāhmaṇādaya ātmānaṃ sujanabhāvitadharmacaya iti kīrtayanto na samyak paśyanti
samāpatticittasamādhānāni dharmān| ye dhyānasamāpattivinirmuktāḥ te cittadurvineyāḥ|
ato dātā avītarāgāya dadan pāpabāhulyaṃ labheta| janāḥ pitṝn pūjayantaḥ putrabhāryābandhūn
samārādhayantaḥ [yadi] jñātvā vijānanti sarve pāpaṃ prāpayeyuriti| tadā na ko'pi puṇyabhāk
syāt| na tu vastutastathā yujyate| ataḥ puṇyaṃ pāpañca na pratyayagatam| śīlādidharmopi
pareṣāṃ hitakaraḥ| prāṇātipātavirataḥ sarveṣāṃ jīvitaṃ prayacchati| śīladhārī tadā mahāpāpabhāgaṃ
labheta| prāṇātipātaviratyā purovartijano jīvitalabdho yadakuśalaṃ karoti| tat śīlavato
bhāgaḥ syāt| ataḥ puṇyārthī punaḥ prāṇinaṃ hanyāt, na śīlaṃ dhārayet|kiñca kaściddharmamupadiśati|
tena paraḥ puṇyamabhyasyati| puṇyābhyāsapratyayaṃ paścātprabhūtaghanaṃ labhate|
prabhūtaghanena pramatto bhavati| pramattaḥ san pāpāni karoti| teṣāṃ pāpānāṃ dharmabhāṇako
bhāgī syāt| dānapratyayaṃ paro ghaniko bhavati| ghanikatvahetoḥ kṛtānāṃ pāpānāmapi
dātā bhāgī syāt| tathā ca brāhmaṇā na dānaṃ pratigṛhṇīyuḥ| nāpi prayaccheyuḥ| idānīntu brāhmaṇāḥ
kevalaṃ pratigṛhṇanti na prayacchanti| ato jñāyate sa duṣṭaḥ panthā iti| yathā ca
rājāno yathādharmaṃ prajāḥ pālayantaḥ pāpino'pi syuḥ| yadi putraḥ pāpaṃ karoti| tadā pitarau
bhāginau syātām| tadā na putramutpādayetām| vaidyaścikitsamāno'pi pāpabhāk syāt| taccikitsālabdhajīvitena
pāpakaraṇāt| deve varṣati pañcasasyānyāyatāni prarohanti| tadā devaḥ pāpabhāk
syāt| duṣṭasattvānāṃ poṣaṇaparitrāṇakaratvāt| annadātā'pi pāpabhāg syāt| bhokturannamajīrṇaṃ
kadācinmaraṇāya bhavet| avītarāga āsvādābhiniviṣṭa ityato dātā pāpī syāt| tathā
ca dātā, tvadannaṃ bhuktvā nākuśalaṃ kariṣyāmīti bhoktāraṃ sadā pratijñāpya paścāddāsyati|
tathā no cet dāturubhayaṃ naśyet|(pṛ) nanu sūtre'pyuktam-yadi bhikṣurdānapaterannaṃ bhuktvā
cīvarañca paridhāyāpramāṇasamādhimupasampadya viharati tatpratyayāt sa dānapatirapramāṇapuṇyaṃ
prasūta iti| tatpratyayena puṇyalābhī cet kathaṃ na pāpabhāk bhavati| (u) yadi sa
bhikṣurdānapaterannaṃ bhuktvā cīvarañca paridhāyāpramāṇasamādhimupasampadya viharati| tadā
dānapaterdānapuṇyaṃ svata evādhikaṃ vardhate| na tu tatsamādheḥ puṇyabhāk bhavati| yathā
kṣetrasya sāravattvādāyaphalaṃ bahu bhavati| bandhye'lpam| evaṃ puṇyakṣetrasya sāravattve
dānavipāko mahān| vandhye puṇyamalpam| na tu pratigrahītuḥ puṇye pāpe vā dātā bhāgaṃ labhate|
ato na tatpuṇyapāpapratyayena dātā puṇyapāpabhāk bhavati| sa yadyapi pratyayo bhavati|
tathāpi svaṃ puṇyaṃ pāpaṃ vā svakṛtatrividhakarmāpekṣya bhavati|(pṛ) avītarāgasya cittaṃ
na svavaśavarti, avaśyaṃ kāmāsaktam| ataḥ pravrajito na dānamācaret [tasya]| (u) tathā cet
pravrajinaḥ śīlādin dhṛtvā sapuṇyo bhavatīdamupekṣitaṃ syāt| na vastutastatsambhavati| ato
dānamapi nopekṣyam| tribhavānāṃ kṛte kebalaṃ nācaret| nirvāṇāya paramācaret| kintu kleśānakuśalakarmāṇi
ca varjayet| kasmāt| tāni hi karmāṇi hetukāla eva vāryāṇi| phalakāle na kathamapi
śakyate [vārayitum]| ato buddhā [bhagavanto] hetukāla eva vinayāya dharmamupadiśanti|
na tu yamarājavat phalakāle'parādhamanyathayeyuḥ|(pṛ) triṣvāvaraṇeṣu kiṃ gurutaram| (u)
kecidāhuḥ-vipākāvaraṇaṃ gurutaramiti| anyathayitumaśakyatvāt| [anye] kecidāhuḥ-pudgalānusaraṇataḥ
sarvaṃ gurutaram| (pṛ) kiṃ nivartyaṃ bhavati| (u) sarvaṃ hāpayituṃ śakyam| yannivartyaṃ
na tadāvaraṇamityucyate||trividhāvaraṇavargaḥ ṣaḍuttaraśatatamaḥ|107 catuḥkarmavargaḥ(pṛ)
sūtre bhagavatoktam-catvārīmāni karmāṇi| [katamāni]| asti karma kṛṣṇaṃ kṛṣṇavipākam|
asti karma śuklaṃ śuklavipākam| asti karma kṛṣṇaśuklaṃ kṛṣṇaśuklavipākam| asti karma akṛṣṇamaśuklamakṛṣṇāśuklavipākam|
karma karmakṣayāya saṃvartata iti| kāni tāni| (u) asti karma
kṛṣṇaṃ kṛṣṇavipākamiti| yena karmaṇā savyābādhye loke yathāvaivartinaraka upapadyate| anyatra
ca savyābādhye'kuśala vipākāyatane samupapadyate yadi vā tiryañca ekatyāḥ pretā vā|
etadviparītaṃ dvitīyaṃ karma| yena karmaṇā avyābādhye loka upapadyate yathā rūpārūpyadhātvoḥ
kāmadhātau ca devā manuṣyā ekatyāḥ| kṛṣṇaśuklavyāmiśraṃ karma tṛtīyam| yena karmaṇā samutpadyate
savyābādhye'vyābādhye ca loke yadi vā tiryañcaḥ pretā devā manuṣyā ekatyāḥ| caturthamanāsravaṃ
karma trīṇi karmāṇi kṣapayati|yat karmalokadvayavigarhitaṃ iha vigarhitamamutra
ca vigarhitam| tat pāpaṃ karma puruṣaḥ kṛtvā tamasi patitaḥ san na yaśaḥ śrutavān bhavatīti
kṛṣṇamityucyate| iha duḥkhamamutra duḥkhamityadhvadvaye'pi duḥkhaviṣamiti kṛṣṇam|
(pṛ) idaṃ karma kimiti savyābādhyalokajanakam| (u) nimittakrameṇākuśalaṃ kṛtvā na cittaṃ paritapati|
antarāle cākuśalavyāvartakaṃ kuśalaṃ nāsti| idaṃ karma savyābādhyalokajanakam|
mithyādṛṣṭicittena hi kriyante'kuśalāni| akuśalakriyā ca gurujaneṣu yanmātāpitṛṣu anyeṣu sajjaneṣu
ca| sattvānāmahitaṃ kṛtvā na kiñcidapi kṛpāṃ karoti| yathā sattvān hanti samastaṃ
taddhanaṃ vā'paharati| kārāgāre vā badhvā punarāhāramapi niṣedhayati| gurutaraṃ vā tāḍayati|
tena na bhavati sukhāntaramapi| evamādi karma ekāntasavyābādhyalokajanakam|śuklaṃ śuklavipākaṃ
karmeti| yaḥ kaścidekāntataḥ kuśalānyupacinoti| akuśalavāṃśca na bhavati| tatkarmadvayātiśayabalaṃ
mahattamam| nānyattadatiśete| na kṛṣṇavipākaṃ pratisaṃvedayataḥ śuklavipākasya
prasaṅgo'sti| nāpi śuklavipākaṃ pratisaṃvedayataḥ kṛṣṇavipākasya prasaṅgaḥ| kasmāt|
sarve sattvāḥ kuśalamakuśalañcopacinvanti| karmabalasya parasparamāvaraṇatvānna yugapatpratisaṃvedayante|
yathā dvayormallayo balīyānagre vinipātayati [durbalam]| tṛtīyaṃ karma durbalaṃ
kuśalākuśalavyāmiśratvāt tadvipākaṃ yugapatpratisaṃvedayate| anyonyaṃ spardhitvāt|(pṛ)
kecidāhuḥ-yadakuśalaṃ karma durgatau vipākapratisaṃvedakaṃ tadādyaṃ karma| yadrūpadhātupratisaṃyuktaṃ
kuśalaṃ tat dvitīyaṃ karma| yat kāmadhātupratisaṃyuktaṃ devamanuṣyeṣu vyāmiśravipākapratisaṃvedakaṃ
tat tṛtīyaṃ karma| anāvaraṇamārge saptadaśaśaikṣacetanā caturthaṃ
karma iti| kathamayamarthaḥ syāt| (u) bhagavān svayamavocadeṣāṃ karmaṇāṃ lakṣaṇam| yaduta
ekatyaḥ savyābādhyaṃ kāyasaṃskāramabhisaṃskaroti, savyābādhyaṃ vāksaṃskāramabhisaṃskaroti,
savyābādhyaṃ manaḥ saṃskāramabhisaṃskaroti| sa savyābādhyaṃ kāyasaṃskāramabhisaṃskṛtya
savyābādhyaṃ vāksaṃskāramabhisaṃskṛtya savyābādhyaṃ manaḥsaṃskāramabhisaṃskṛtya savyābādhye
loke utpadyate| tatra savyābādhye loka utpannaṃ santaṃ savyābādhyāḥ sparśāḥ spṛśanti iti|
ato jñāyate yat sattvānāṃ kṛṣṇaduḥkhalokotpādakaṃ tadādyaṃ karmeti| rūpārūpyadhātvostu ekāntasukhavedanaiva|
kāmadhātukadevamanuṣyā apyekāntasukhavedinaḥ| yathoktaṃ sūtre-sukhināṃ
manuṣyāṇāmapi santi ṣaṭ sparśā iti| devamanuṣyairanubhūyamānā viṣayā yena amanorūpā na bhavanti
tat dvitīyaṃ karma| kṛṣṇaśuklavyāmiśrasamudācaraṇaṃ tṛtīyaṃ karma| sarvāṇyanāsravakarmāṇi
karmāṇāṃ kṣayāya saṃvartante| mitho virodhāt| na saptadaśaśaikṣacetanāmātraṃ caturthaṃ
karma|(pṛ) anāsravaṃ vastutaḥ śuklam| kasmādaśuklamityucyate| (u) tat śuklalakṣaṇādbhinnam|
na dvitīyaśuklakarmasamānam| asmādatiśayitamaśuklasya, tadanapekṣatvāt| yathā rājñaścakravartinaḥ
suviśuddhātikrāntadevamānuṣacakṣuḥ sampat| vastutastu tanmānuṣameva cakṣuḥ|
anyapuruṣātiśāyitvādatimānuṣamityucyate| tathā tatkarmā'pi anyaśuklakarmātiśāyitvādaśuklamityucyate|
kecidāhuḥ-akṛṣṇaṃ śuklavipākaṃ karmeti vaktavyamiti| tattvaduṣṭam| nirvāṇañca
na śuklam| atastatkarmāśuklamiti vācyam| vaktavyañcākṛṣṇamaśuklamiti| kasmāt| nirvāṇaṃ hyadharmaḥ|
nirvāṇārthatvāttatkarmākṛṣṇamaśuklam| loke ślādhyataraṃ sāsravaṃ kuśalaṃ karma śuklamityucyate|
caturthaṃ karma tatkarma vyāvartayatīti aśuklam| tasya karmaṇo'kṛṣṇalakṣaṇatvādaśuklalakṣaṇatāpi
prāpyate| vipākasya śuklatvātkarma śuklamityākhyāyate| idaṃ karma tvavipākamityato
na śuklamityākhyāyate||catuḥkarmavargaḥ saptotaraśatatamaḥ|108 pañcānantaryavargaḥ[eta]
tkāyasamanantaraṃ vipāko vedyata ityānantaryamityucyate| yadi dṛṣṭa eva dharme
vedyate tadā savyābādhavipāko laghurbhavati| tasya gurutvātkrameṇa kṣipraṃ vā avaivartike
narake patati| trīṇyānantaryāṇi puṇyakṣetraguṇagauravādānantaryāṇītyucyante yaduta saṅghabhedaḥ
tathāgataśarīre duṣṭacittena lohitotpādanamarhadvadhaḥ| mātṛpitṛvadha ānantaryamakṛtajñatvāt|
tadānantaryaṃ manuṣyagatāveva sambhavati| nānyagatiṣu| manuṣyāṇāmeva vivekajñānavattvāt|
(pṛ) anyeṣāmāryajanānāṃ vadha ānantaryaṃ labhate na vā| (u) āryajanānāṃ vadhitā
prāyo narake patati| yastvarhantaṃ hanti so'vaśyaṃ narake patet| yastathāgataṃ tāḍayati na
tu lohitamutpādayati sa gurutaraṃ pāpaṃ labhate| icchayā bhagavatyāghātāt|(pṛ) yadyekamānantaryaṃ
karoti| tadā narake patati| yadi dve trīṇi vā karoti| tadā ekasminneva kāye vipākavedanā
kṣīyate na vā| (u) pāpānāṃ prācuryāt sa ciraṃ gurutaraduḥkhānyanubhavati| tataścyutaḥ
punastatraiva jāyate| (pṛ) saṅghabhede kathaṃ gurutaraṃ bhavati [pāpam]| (u) yadyadharmamadharmato
jñātvā imaṃ dharmaṃ dharmato jānāti| evaṃmanaskāro gurutaro bhavati| yadyadharmaṃ
dharmamiti vadati dharmañcādharmamiti| nedaṃ pūrvavat| yat kaścit buddhātsaṅghaṃ prabhidya
ātmānaṃ praśaṃsati mahān śāstā devamanuṣyāṇāṃ pūjya iti| idamapi gurutaram| (pṛ) yaḥ
prākṛtajanabhedyaḥ, nāyamāryaḥ| [tadbhedaḥ] kimiti gurutaraṃ pāpam| (u) saddharmasya vighnitatvādguru
gurutaraṃ pāpam|(pṛ) saṅghadharmabhedaḥ kadā bhavati| (u) dharme'cirapratiṣṭhite
naikāmapi rātrimativāhayati sma| brahmādayo devāḥ śāliputrādimahāśrāvakāḥ punaḥ [saṅghaṃ]
samīcakruḥ| kecidāhuḥ imāni pañca bhikṣuśatāni pūrvādhvani parān vighnayantaḥ kuśalamūlamārgalabdhāstatpratyayamidānīṃ
tadvipākaṃ vindanta iti| prākṛtā laghucalacittatvātsubhedyāḥ|
yo laukikānātmaśūnyatāmātraṃ labdhavān tasya cittamevābhedyam| kaḥ punarvādo'nāsravaṃ
[cittam]| cittagatāmidhyātvāt saṅghabhedapratyayaṃ karoti| ataḥ puṇyārthī san tyajedabhidhyām||pañcānantaryavargo'ṣṭottaraśatatamaḥ|109
pañcaśīlavargaḥbhagavānāha-upāsakasya pañcaśīlānīti|
(pṛ) kecidvadanti-samādānasamanvitastu śīlasaṃvaraṃ labhate iti| kathamidam| (u)
samāttabahvalpatvavaśātsaṃvaraṃ labhate nāvaśyaṃ pañcamātrāṇi gṛhṇāti| (pṛ) āptiviratyādayaḥ
kasmānna śīlam| kevalaṃ prāṇātipātaviratyādaya ucyante| (u) saparibāratvāt| (pṛ) kasmānnocyate
kāmacāravarjanam| kāmamithyācāraviratiḥ kevalamucyate| (u) avadātavasanānāmāvasathe
lokavyavahārasya sadā duṣparihāratvāt| svabhāryāgamanañca nāvaśyaṃ durgatiṣu pātayati|
yathā strotaāpannādayo'pīmaṃ dharmamācaranti| ato noktaṃ kāmacāravarjanam|(pṛ) paiśunyādiviratiḥ
kasmānna śīlam| (u) vastvidamatisūkṣmaṃ duṣparipālam| paiśunyādirmṛṣāvādasyāṅgam|
yadi mṛṣocyate tadā sāmānyataḥ [paiśunya] muktameva| (pṛ) kiṃ madyapānaṃ prakṛtisāvadyam|
(u) na| kasmāt| madyapānasya sattvāvyābādhātkevalaṃ pāpahetuḥ| yo madyaṃ pibati so'kuśaladvāramapāvṛṇoti|
ato madyapānaṃ yaḥ śāsti sa pāpāṅgaṃ labhate| samādhyādikuśaladharmāṇāṃ vighnakṛttvāt|
yathā taruṣaṇḍo'vaśyaṃ bhittyāvaraṇārthaḥ| evamime catvāro dharmāḥ prakṛtisāvadyāḥ|
tadviratayaḥ prakṛtipuṇyāni| tatpālanāyaitanmadya [saṃvara]śīlaṃ yojyate||pañcaśīlavargo
navottaraśatatamaḥ||110 ṣaṭkarmavargaḥṣaḍvidhaṃ karma-naraka[vedanīya] vipākaṃ karma,
tiryagyoni[vedanīya] vipākaṃ karma, preta[vedanīya]vipākaṃ karma, manuṣya[vedanīya]vipākaṃ
karma, deva[vedanīya]vipākaṃ karma, asamādhivedanīyavipākaṃ karma iti| (pṛ) kānīmāni| (u)
narakavedanīyavipākaṃ karmeti yathā ṣaṭpādābhidharme lokaprajñaptau vistṛtam| prāṇātipātapāpena
narakaṃ bhavati| yathoktaṃ sūtre-yaḥ prāṇātipātanirataḥ sa naraka utpadyate| yo manuṣyeṣu
bhavati so'lpāyurvindate| iti| evaṃ yāvanmithyādṛṣṭi [vaktavyam]|(pṛ) jānīma eva
daśākuśalakarmapathairnarakavipākaṃ vindate| tiryakpretamanuṣyagatirvotpadyata iti| bhavāṃstu
kevalamāha narakeṣu manuṣyeṣu votpadyata iti| idānīṃ viśiṣya vaktavyaṃ kiṃ karma narakavipākamātravedakamiti|
(u) tadeva pāpakarma gurutaraṃ sat narakavipākavedakam| yadyalpaṃ
laghu tadā tiryagādivipākavedakam| yaḥ sampannatrividhamithyācāraḥ tasya narakaṃ bhavati|
asampannānyakarmaṇaḥ tiryagādayo bhavanti| ataśca gurutarapāpakriyāyāṃ narakaṃ bhavati| śīlabhedinā
dṛṣṭibhedinā ca kṛtamakuśalaṃ karma narakāya bhavati| cittabhedacaryābhedākuśale'dhicitto
yastatkṛtamakuśalaṃ karma narakāya bhavati| yo'kuśalaṃ karma kṛtvā akuśalasyānucaro
bhavati| tasya narakaṃ bhavati| āryeṣu yo'kuśalaṃ karma karoti| tasya narakaṃ bhavati|
akuśalaṃ karma kurvato'kuśalaṃ karmopacīyate| yathā kaścidakuśalaṃ karma kṛtvā paścātprīyā
praśaṃsan na parityaktumicchati| tasya narakaṃ bhavati| yo vidveṣavyāpādacittena pāpakaṃ
karoti| tasya narakaṃ bhavati| yo ghanārthaṃ [pāpaṃ] karoti| sa vipākāntaraṃ vedayate| mithyādṛṣṭicittenākuśalaṃ
karma kurvato narakaṃ bhavati| śīladūṣiṇā kṛtaṃ pāpakarma narakāya
bhavati| ahrīkeṇāpatrapeṇa kṛtaṃ pāpakarma narakāya bhavatti| akuśalasvabhāvena janena kṛtaṃ
pāpakarma narakāya bhavati| tadyathā klinnā bhūmiralpavṛṣṭāpi kardamaṃ sādhayati| sadākuśala
karmacāriṇā kṛtamakuśalaṃ karma narakāya bhavati| yaḥ sambhramakāraṇaṃ vinā [sasaṃbhrama]
makuśalaṃ karma karoti| tasya narakaṃ bhavati| yo'nātmaśūnyatāṅgamanyatrābhiniveśānna
labhate| tena kṛta pāpakarma narakāya bhavati| yaḥ kāyena śīlaṃ manasā ca prajñāṃ nābhyasyati|
tena kṛtamakuśalaṃ karma narakāya bhavati| prākṛtena kṛtamakuśalaṃ karma narakāya
bhavati| kasmāt| na hyayaṃ prajānāti skandhadhātvāyatanadvādaśanidānādīni| ajñānādakāryaṃ
kuryāt| kāryañca na kuryāt| avācyaṃ vadet| vācyañca na vadet| ananusmaraṇīyamanusmaret| anusmaraṇīyañca
nānusmaret| tena kṛtaṃ pāpamalpamapi narakāya bhavati| yo na paśyatyakuśalasyādīnavam|
sa gurukaṃ pāpakarma kṛtvā narakavipākaṃ vedayate| yaḥ pāpaṃ kṛtvā na kuśalaṃ pratiśrayate|
tasya narakaṃ bhavati| yathādhamarṇo na rājānaṃ śaraṇīkaroti| tadottamarṇo'vakāśabhāgbhavati|
yasya kuśalaṃ karma durbalam| tena kṛtamalpamapi pāpaṃ narakāya bhavati|
yathā kasyacitkāye pācanaśaktiralpā| sa duṣparipācanamāhāraṃ bhuṅktvā na paripaktuṃ śaknoti|
akuśalakarmavyāmiśramakuśalamātramācarato narakaṃ bhavati| yathā kaściccauryaṃ kṛtvā laghutaraṃ
gurutaraṃ vā badhyate| yaḥ sarvakuśalamūlaviviktaḥ yathā hastinā yudhyamānaḥ [tasya]
hastaṃ na parirakṣati| tatpuruṣakṛtaṃ pāpaṃ narakāya bhavati| yo hīnadharmamācaran hīnācāryācchikṣāṃ
samādatte| tena kṛtaṃ pāpaṃ narakāya bhavati| yathā daridro'dharmaṇa āhriyate|
yo'kuśalaṃ sadā vardhayati adhamarṇasyeva vṛddhim| tadyathā saunakaputravyādhādayaḥ| teṣāṃ
karma narakāya bhavati| gaṇḍasyāntaḥ srāvavat pāpasya mrakṣaṇe narakaṃ bhavati| yo dīrghakālaṃ
cittagatamakuśalaṃ na sahasā niyacchati| tasya narakaṃ bhavati| yathā cikitsāyai
dattaṃ viṣameva puruṣaṃ hanti| yaḥ svayamakuśalaṃ kṛtvā parānapi śāsti| tena bahūnāṃ sattvānāṃ
duḥkhopāyāsadvārasyoddhāṭanānnarakaṃ bhavati| yathā rāṣṭrapālā bahavo vijñāḥ pūrṇādivadakuśalamithyācāramācarantonyānyapi
bahūn śikṣayanti| yacca kṛtaṃ karma bhūyasā sattvānāṃ
byābādhāya bhavati yathā vanadāhādi| bahūnāṃ śāsanaṃ yena adharme te patanti| yathā kedāravyādhādayaḥ|
yo'kuśalakarmaṇā jīvati yathā corāmātyasūnikavyādhādayaḥ| atyantaśīladūṣiṇā
kṛtaṃ pāpakarma narakāya bhavati| yadāmaraṇaṃ na tyajanti tadatyantamityucyate| yathāha gāthā-yasyātyantadauḥśīlyaṃ
māluḥsālamivātatā|karoti sa tathātmānaṃ yathainaṃ icchanti dviṣaḥ||
iti|avastu kupyati| anena kopena yatpāpaṃ karoti| tannarakāya bhavati| yastu savastu
kupyasti| tatkṛtaṃ pāpaṃ na tādṛśaṃ bhavati| yo dveṣeṇa karma karoti| asya gurusaṃyojanatvānnarakaṃ
bhavati| yathoktaṃ sūtre-dveṣaḥ pāpīyānapi sunigraha iti| yo'kuśalacittasvabhāvaḥ
tasya narakaṃ bhavati| yat hetupratyayaiḥ pāpaṃ karma karoti tadaṇīyo bhavati| yaḥ pramādāya
vyutsṛṣṭaḥ tena kṛtamaśubhaṃ karma narakāya bhavati| yo vijñaiḥ paripālito bhavati sa
deveṣūtpadyate| vāsavayakṣe āyuṣo'nte mriyamāṇe śāriputraḥ tadantikamāgataḥ| so'kuśalendriyeṇa
śāliputramabhisabhīkṣya nānyathābhūt| purata āgataṃ mandamāhūya punaraucchvasat| śāriputraprabhāsvaramāhātmyamavalokyācintayat
ayaṃ mahātmā na hantavya iti viśuddhacittena saptakṛtvaḥ
śāriputramūrdhvamadho vyavālokayat| anenaiva hetunā saptakṛtvo deveṣūdapadyata|
saptakṛtvo manuṣyeṣu codapadyata| atha pratyekabuddhamārgamalabhata| yathā cāṅgulimālaḥ pāpakaṃ
karma bahukṛtvā mātara[mapi]hantumaicchat| bhagavān tatkuśalābhijñatvāt tasya vimuktiṃ
prāpayati sma| yathā ca kaściddānapati ragnighādaviṣānnabhojanairmadhye [gṛhaṃ] hantumaicchat|
bhagavān tatkuśalābhijñatvāt tasya vimuktiṃ prāpayat| evamādayaḥ puruṣāḥ akuśalakarmakā
api na narake patanti| ata uktaṃ yaḥ pramādāya vyusṛṣṭaḥ tena kṛtaṃ pāpaṃ karma narakāya
bhavatīti|yaḥ samucchinnakuśalamūlo devadattādivatpunaracikitsyo bhavati| tadyathā kaścidrogī
dṛṣṭamaraṇanimittaḥ| tena kṛtaṃ pāpaṃ narakāya bhavati| yaḥ kuśalaṃ kartumagaṇayan
mriyamāṇo durutpādakuśalacitto bhavati| sa cittaparitāpānnarake patati| yo mriyamāṇo mithyādṛṣṭi
cittamutpādayati| sa pūrvākuśalahetukaṃ mithyādṛṣṭi pratyayañca narake patati| evaṃ
bahūni karmāṇi narakavipākāya bhavanti| ābhidharmikā vadanti-sarvāṇyakuśalāni narakanidānānīti|
ebhyo'kuśalebhyo'nyaistiryagādiṣūtpadyante| yathoktaṃ sūtre-bhagavān bhikṣūnāmantryāvocat-yān
sattvān paśyatha kāyikamithyācārān vācikamithyācārān mānasikamithyācārān tān
jānīta narakaprekṣakāniti|(pṛ) narakavipākaṃ karmādhigatam| kiṃ punastiryagvipākaṃ karma|
(u) yaḥ kuśalavyāmiśramakuśalaṃ karma karoti| sa tataḥ tiryakṣu patati| anuśayasaṃyojanautkaṭyācca
tiryakṣu patati| yathā kāmarāgautkaṭyāccaṭakapārāvatacakravākādiṣūtpadyate| dveṣautkaṭayātsarpavṛścikādiṣūtpadyate|
mohautkaṭyāt varāhādiṣūtpadyate| madautkaṭyāt siṃhavyāghraśvāpadādiṣūtpadyate|
auddhatyacāñcalyautkaṭyānmarkaṭādiṣūtpadyate| īrṣyāmātsaryautkaṭyāt
śvādiṣūtpadyate| evamādīnāmanyeṣāmapi kleśānāmautkaṭyānnānātiryakṣūtpadyate| yaḥ kaściddānabhāgī
bhavati| sa tiryakṣūtpanno'pi sukhamanubhavati| suvarṇapakṣagaruḍahastyaśvādayaḥ|
vācikakarmaṇo vipāko bhūyasā tiryakṣu patanam| yathā kaścitkarmavipākamajñātvā śraddhayā
ca nānāvākkarma tathā karoti yathā vadanti ayaṃ puruṣo markaṭavadaticapala iti| sa markaṭeṣūtpadyate|yadvadanti
vāyasavadāhāralolupaḥ| śvabukkavadbhāṣate| ajavarāhavaddhāvati| gardabhavacchabdāyate|
uṣṭravat yāti| hastivadātmānamunnamayati| mattabalīvardavadaśubhayati|
caṭakavadyabhati| viḍālavatsārajyati| śṛgālavadvañcayati| kṛṣṇorabhravajjaḍo bhavati| govat
droṇabahulo bhavati| evamādyakuśalaṃ vācikaṃ karma kṛtvā yathākarma vipākaṃ vedayate| sattvāḥ
sukhalobhānnānāpraṇidhānyutpādayati| tadyathā kāmasukharāge sati pakṣiṣūtpadyate| yo
nāgagaruḍādīnāṃ śaktibalaṃ śrutvā praṇidadhāti sa tatrotpadyate| uktañca sūtre-yo nibiḍasthāne
mriyamāṇaḥ praṇidadhāti vipulaṃ sthānaṃ labha iti| sa pakṣiṣūtpadyate| yaḥ paritarṣito
mriyate sa jalārthitayā jaleṣūtpadyate| kṣudhito mriyamāṇo'nnarāgārdvacaḥ kuṭyāmutpadyate|vyomāhāt
laghu karmāṇi kurvan vyāmiśrakuśalatvāt makṣikālīkṣākṛmikīṭādiṣūtpadyate| yaḥ
parānupadiśan asaddharme pātayati so'vidvatpada utpadyate| andho jāyate| mṛtvā ca śave kṛmirbhavati|
vyāmiśrakarmācaraṇācca tiryakṣūtpadyate| yathoktaṃ sūtre-tiryañco nānācittavaśānnānākārānanuprāpnuvanti
iti| yastṛṇamadyām iti karma karoti| yathā kaścinmithyā vadati ahaṃ
mantrānadhyemīti| yo vā idamannamattvā tṛṇamadbhīti prakaṭayati| atha vā vadati mṛdaṃ bhakṣayāmītyeyamādi|
yaśca kaścidvākpārūṣyeṇādhikṣipati| kiṃ tṛṇamanattvā mṛdaṃ bhakṣayasīti|
so'bhilāpavaśāttṛṇamṛdādibhakṣakeṣūpapattiṃ vedayate| aviśuddhadānāmācāran tṛṇādibhakṣakeṣu
vipākaṃ vedayate| ya ṛṇamādāya na pratyarpayati| sa gavājakṛṣṇamṛgāśvagardabhādiṣu patitvā
ṛṇarātrīryāpayati| evamādikarmaṇā tiryakṣu patati|(pṛ) tiryadvipākaṃ karma parijñātam|
kena karmaṇā preteṣu patati| (u) annapānādiṣu sañjātamatsaralobhacittaḥ san preteṣu patati|
(pṛ) yadi kaścitsvadravyaṃ na dadāti| kasmātsa pāpabhāgbhavati| (u) ayaṃ kadaryo yadi
kaścidyācanāṃ karoti| sāpekṣatvāttasmai kupyati| anenāvadyena preteṣūtpadyate| sa kṛpaṇaḥ
yācanāṃ kurvati kasmiṃścit nāstīti vadan anṛtavāditvātpreteṣu patati| sa cirātkadaryasaṃyojanāmabhyasyati|
parasya hitalābhaṃ dṛṣṭvā īrṣyāsūyācittamutpādayati| ataḥ preteṣu patati|
kadaryo'yaṃ dānacāriṇaṃ paraṃ dṛṣṭvā taṃ dānapatiṃ dvipyati| yācako'yaṃ lābhābhyāsānmatto'vaśyaṃ
yāceteti| cirādārabhya kadaryacittavāsanayā na svayaṃ dadāti paramapi niṣedhati|
yatkiñcidasti vihāre saṅghadravyaṃ yajñe ca brāhmaṇadravyam| tat kaścit svayaṃ kevalamabhilaṣati
na parasya dātumicchati| ataḥ preteṣu patati| yaḥ parasyānnapānamapaharati nāśayati
vā| sa niraśanasthāna utpadyate| yo dānapuṇyavigataḥ sa tadupapattyāyatane vipākālābhī tato
yācakādhikṣepakarmaṇo duḥkhaṃ tatraivānubhavati| ayaṃ kṛpaṇaḥ kṣuttṛṣṇārditaṃ paraṃ dṛṣṭvā
nirdayacitto bhavati| ato yatrotpadyate tatra sadā kṣuttṛṣṇāmanubhavati| yathā dayayā
deveṣūtpadyate| tathā dveṣopanāhābhyāṃ durgatāvutpadyate| bandhuparivārapriyajaneṣu supratiṣṭhite
deśe ca paramāsaktatvātkaliṅgādipreteṣūtpadyate, rāgatṛṣṇāpratyayatvāt| evamādi yathā
vistṛtaṃ karmavipākasūtre|(pṛ) parijñātāni trīṇi durgativipākāni| kena karmaṇā deveṣūtpadyate|
(u) yo dānasaṃvarakuśalādikarmābhyasyati| sa uttamaḥ san deveṣūtpadyate| adhamaḥ
san manuṣyeṣūtpadyate| yaśca tīkṣṇendriyaḥ sa manuṣyeṣūtpadyate| manuṣyadharmamācaratīti manuṣyaḥ|
vyāmiśrakuśalakarmaṇā ca manuṣyeṣūtpadyate| tatkarma [trividha] muttamaṃ madhyamamadhamamiti|
ekāgratānaikāgratā viśuddhamaviśuddhamityādi| kenedaṃ jñāyate| manuṣyāṇāṃ nānāvibhāgaśreṇīnāṃ
vaiṣamyāt| yathoktaṃ sūtre-prāṇātipātyalpāyuṣko bhavati| caurye daridraḥ|
kāmamithyācāre hīnāsatkulaḥ| mṛṣāvāde sadā paribhāṣyate| paiśunye kulapāṃsulaḥ| pāruṣye sadā
paruṣaśabdaṃ śṛṇoti| saṃmbhinnapralāpe janānāmaśraddheyaḥ| rāgerṣyāyāṃ kāmacārabahulaḥ|
krodhe duḥkhabhāvabhūyiṣṭhaḥ| mithyādṛṣṭau mohabahulaḥ| māne'varajanmā| ātmana unmāne kharvaḥ|
īrṣyāyāmate[ja]svī| mātsarye dāridryapīḍitaḥ| dveṣe virūpī bhavati| parapīḍāyāṃ vyādhibahulaḥ|
vyāmiśracittena dāne'madhurarasābhilāṣī| akāladāne na yatheṣṭabhāk| paścāttāpavimatau
paryantabhūmau jāyate| aviśuddhadānacaryāyāṃ duḥkhato vipākalābhī bhavati| amārgeṇa
kāmacaryāyāmapuruṣākāraṃ labhate| manuṣyeṣu evamādīni saṅkīrṇānyakuśalakarmāṇi| tadviparītāni
tu kuśalakarmāṇi| yathā prāṇātipātaviratirdīrghāyuṣyaprāpiṇītyādi| manuṣyagatāvevamādi
nānāvaiṣamyamastītyato jñāyate vyāmiśrakarmavipāko'yamiti|praṇidhānena hi manuṣyeṣu jāyate|
kecidapramādaratā api na kāmabahulā bhavanti| ye prajñāsvadhimuktikā manuṣyadehapraṇidhānaṃ
kurvanti| te manuṣyeṣūtpadyante| yaḥ pitroḥ pūjyānāñca satkāre svabhiruciko bhavati|
brāhmaṇaśramaṇādīnāmapi satkāravit tatkarmakriyātuṣṭaśca puṇyaṃ samyagabhyasyati| so'pi
manuṣyeṣūtpadyate| manuṣyeṣu ca yo viśuddhakarmapratyayaḥ sa uttara [kuruṣū] tpadyate| yaśca
kṣetragṛhakuṭīṣvātmīyaviśeṣeṣu dviṣyati| sa uttarāsūtpadyate| yaḥ śuklakarma samyagācaran
parānapīḍayitvā dhanamādatte dānāya nābhiṣvaṅgāya| svayañca śīlamācaran na pūrvāparaparivāreṣu
śīlaṃ bhedayati| sa uttarakuruṣūtpadyate| tataḥ kiñcidūnakuśalo godānīya utpadyate|
tato'pi kiñcidūnaśca ayathāvat (?) pūrvavideha utpadyate|devavipākaṃ karmeti| atiśuddhadānaśīlatvāt
deveṣūtpadyate| yaḥ prajñāṅgaṃ labdhvā saṃyojanāni samucchedayati| sa deveṣūtpadyate|
vyāmiśrakarmavaśācca viśiṣyate| manuṣyeṣūktavat praṇidhānahetunā ca viśrutadeveṣu
sukhavedanāpratyayaṃ kṛtakuśalakarmakāḥ sarve tatra janmagatiṃ praṇidadhati| yathoktaṃ-aṣṭapuṇyasargasthāne
yaḥ karuṇāmuditopekṣāsu viharati sa utpadyate brahmaloke yāvadbhavāgram|
atra dhyānasamāpatterviśiṣṭarūpatvāt vipāko'pi viśiṣyate| yasya styānamiddhauddhatyādīni
na samyak prahīṇāni| so'nābhāsvaradehaprabho bhavati| yasya samyak prahīṇāni sa viśuddhataraprabho
bhavati| atyuttamakuśalakarmavipāko deveṣūtpadyate| amīpsitānāṃ yathāmanaskārameva
pratilābhāt| yo viviktarūpairarūpyasamādhimupasampadya viharati| sa ārūpyasthāna utpadyate|
evamādi devavipākaṃ karmākhyāyate|aniyatavipākaṃ karmeti| yadavaraṃ kuśalamakuśalaṃ karma|
idaṃ karma narakeṣu preteṣu tiryakṣu deveṣu manuṣyeṣu vā vedyate| (pṛ) anyāsu catasṛṣu
gatiṣu kuśalakarmavipāko vedayituṃ śakyate| narake katham| (u) kaścinnarakānmuhūrtaṃ nivartate|
yathā [kaści] darcirnarakādvimukto dūrato vanaṣaṇḍaṃ dṛṣṭvā muditacitta āśu tasmin
vane praviśati| śītavātakampite tasmin vane [yāvat] asitomarāṇi na patanti| tasmin samaye
muhūrtaṃ sukhī bhavati| athavā kṣāranadīṃ dṛṣṭvā idaṃ prasannasalilamiti drutagati pradhāvya
muhūrtaṃ sukhabhāgbhavati| evaṃ narake'pi kuśalakarmaṇo vipākabhāgo'sti| idamaniyataṃ
karmetyucyate||ṣaṭkarmavargo daśottaraśatatamaḥ|111 saptākuśalasaṃvaravargaḥsaptākuśalasaṃvarāḥ
yaduta hiṃsāsteyakāmamithyācārapaiśunyapāruṣyamṛṣāvādasambhinnapralāpāḥ| ya eṣāṃ saptānāṃ
vastunāṃ samagro vā asamagro bhavati| so'kuśalasaṃvara ityucyate| (pṛ) ko'kuśalasaṃvarasamanvāgataḥ|
(u) hiṃsākuśalasamanvāgato yaduta saunikavyādhādayaḥ| steyasamanvāgato yaduta
corādayaḥ| kāmamithyācārasamanvāgato yadutāmārgamaithunacāriṇo gaṇikādayaḥ| mṛṣāvādāmanvāgatā
gāyakanaṭaputrādayaḥ| paiśunyasamanvāgato dūṣaṇaparivādānandī rāṣṭravṛttyādisandhilipidūṣaṇādhyetā
ca| pāruṣyasamanvitā narakapālādayaḥ pāruṣyopajīvyādayaśca| sambhinnapralāpasamanvitāḥ
śabdasandarbhayogena janahāsyakarādayaḥ| kecidāhuḥ-rājānaḥ pratipakṣiṇo rājñaḥ
śāsanāvasare etadakuśalasaṃvarasamanvitā iti| tadayuktam| yaḥ pāpasantatiṃ kṛtvā na viramati|
sa khalu etadakuśalasaṃvarasamanvita ityucyate| na tathā rājādayaḥ|(pṛ) ayamakuśalasaṃvara
iti kathaṃ labhyate| (u) yasmin kāle pāpakarmācarati| tadā labhyate| (pṛ) kiṃ vadhitasattvāt
saṃvaramimaṃ labhate kiṃ vā sarvasattvebhyaḥ| (u) sarvasattvebhyaḥ| yathā kaścit
śīladhārī sarvasattvebhyaḥ śīlasaṃvaraṃ labhate| tathā akuśalasaṃvaramapi| prāṇātipātānuvartinaḥ
vadhapāpasaṅgṛhītākuśalasaṃvarasaṅgṛhītarūpadvividhāvijñaptilābhe anyasattvebhyo'kuśalasaṃvarasaṅgṛhītāpi
labhyate| (pṛ) ayamakuśalasaṃvaraḥ kiyatkālaṃ samanvito bhavati|
(u) yāvadupekṣācittaṃ na pratilabhyate| tāvatsadā samanvito bhavati| (pṛ) yo'varamṛducittādakuśalasaṃvaraṃ
pratilabhate| yo vā lobhādicitāt pratilabhate| sa sadā etatsamanvito bhavati|
punaḥ kiṃ pratilabhate| (u) yathācittaṃ yathākleśapratyayañca punaretadakuśalasaṃvaraṃ
pratilabhate| pratikṣaṇaṃ sadā pratilabhate| sarvasattveṣūtpannaḥ saptavidho bhavati| saptavidho'yamuttamamadhyādhama
iti ekaviṃśatidhā bhavati| evaṃ pratikṣaṇaṃ sarvasattvabhūmiṣu
pratilabhate|(pṛ) akuśalasaṃvaramimaṃ kadā tyajati| (u) kuśalasaṃvarasamādānakāle tyajati|
maraṇakāle'pi tyajati| adyaprabhṛti na punaḥ karomīti yadādhyāśayamutpādayati| tasmin
kāle'pi tyajati| abhidharmikā āhuḥ-indriyaparāvṛtto tyajatīti| tadayuktam| kasmāt| aśaktā
api samanvāgamaṃ labhante| vinaye'pyuktam| yo bhikṣuḥ parāvṛttendriyaḥ na sa vinaṣṭasaṃvaro
bhavati iti| ato jñāyate nendriyaparāvṛttyā tyajatīti|(pṛ) pañcasu gatiṣu kasyāṃ gatau
sattvā akuśalasaṃvarasamanvitā bhavanti| (u) manuṣyā eva samanvitā nānyagatisthāḥ| kecidāhuḥ-[tathā
nocet] siṃhavyāghrādayaḥ sadā duṣkarmaṇopajīvino'pi samanvitāḥ syuriti||saptākuśalasaṃvaravarga
ekādaśottaraśatatamaḥ|112 saptakuśalasaṃvaravargaḥsapta kuśalasaṃvarāḥ prāṇātipātaviratiryāvatsambhinnapralāpaviratiḥ|
(pṛ) asattvākhyebhya imaṃ kuśalasaṃvaraṃ labhate
na vā| (u) labhate| kevalaṃ sattvamupādāya bhavati| kuśalasaṃvaro'yaṃ trividhaḥ-śīlasaṃvaro
dhyānasaṃvaraḥ samādhisaṃvara iti| (pṛ) kasmānnocyate'nāsrasaṃvaraḥ| (u) anāsravasaṃvaro'ntyadvaye
saṅgṛhīta ityataḥ pṛthaṅ nocyate| ābhidharmikā āhuḥ-asti punaḥ prahāṇasaṃvaro
yaduta kāmadhātuvīta[rāgaḥ] tasmin kāle kuśalasaṃvaraṃ labhate| śīlabhedādyakuśalaṃ prajahātīti
prahāṇam iti| vastutastu sarve saṃvarāstiṣu saṅgṛhītāḥ|(pṛ) tīrthikā imaṃ śīlasaṃvaraṃ
labhante na vā| (u) labhante| teṣāmapi akuśalacittebhyo viratāvadhicittatvāt| ācāryaḥ
śīlamupadiśati adyaprabhṛti prāṇātipātādipāpaṃ mā kuryā iti| (pṛ) anyāsu gatiṣu imaṃ śīlasavaraṃ
labhante na vā| (u) uktaṃ hi sūtre-nāgādayo'pi dinamekaṃ śīlamupādadate| iti| ato
jñāyate bhavediti| (pṛ) kecidāhuḥ-aśaktādināṃ na śīlasaṃvaro'stīti| kathamidam| (u) ayaṃ
śīlasaṃvaraścittabhūmijaḥ| aśaktādīnāmapi kuśalacittamasti| kuto na labhante| kuto na śṛṇvanti
bhikṣukriyām| atigahanasaṃyojanānuśayānāmeṣāṃ durlabhamārgatvāt| tādṛśāḥ puruṣā na bhikṣumadhye
vartate(nte) nāpi bhikṣuṇīmadhye| ato na śṛṇvanti| teṣu cānye pratiṣiddhāḥ yathā
kāṇādayaḥ| te'pi kuśalasaṃvarasyāsyārhāḥ| (pṛ) asti ca pratiṣedho vinaye pātakinīcavṛttikabhikṣuṇīdūṣakādayo
na bhikṣucaryāṃ śṛṇvanti iti| teṣāmapi kiṃ kuśalasaṃvaro'sti| (u) sa
yadyavadātavasano bhavati| kadācitkuśalasaṃvaraṃ labhate| yathā te dānadayādisaddharmacaryābhyāse
na pratiṣiddhāḥ| evaṃ laukikaśīlasaṃvaravattve ko doṣaḥ| kevalaṃ duṣkarmadūṣitatvāt
te pratihatāryamārgāśca bhavanti| ato na pravrajyāṃ śṛṇvanti|(pṛ) kiṃ vadhyādisattvebhyaḥ
kiṃ kuśalasaṃvaraṃ labhate kiṃ vā sarvasattvebhyaḥ| (u) sarvasattvānāṃ sāmantāllabhate|
tathā no cet saṃvaraḥ prādeśikaḥ syāt| prādeśiko vikalaḥ syāt| ayaṃ tu saṃvara upacīyamāno'pacīyamāno
nirgranthaputradharmasamaśca yaduta śatayojaneṣvantaḥ prāṇātipātādibhyo viratiḥ
iti| tādṛśadoṣavattvātsaṃvaro na prādeśiko bhavati| ya āha asya puruṣasya vadhādviramāmi
na tasya puruṣasyeti| na sa imaṃ śīlasaṃvaraṃ labhate| ābhidharmikāḥ āhuḥ-prādeśike'pi dānacaryākaruṇācittādau
puṇyaguṇo'sti| tathā śīlamapi bhavet| yathaikamapi śīladhāraṇaṃ śīlapuṇyaṃ
prasūte| tathaikasattve saṃvaraṃ labheta iti|(pṛ) śīlasaṃvaro'yaṃ dvividhaḥ yāvajjīvaka
ekadināhorātraka iti| yāvajjīvaka iti yat bhikṣorūpāsakasya vā| ekāhorātraka iti yathā
ekāhorātramaṣṭaśīlānyupādatte| kathamidam| (u) aniyatamidam| ekāhorātraṃ vā ekadinamātraṃ
vā ekarātrimātraṃ vā ardhadinamātraṃ vā ardharātraṃ vā yathaśakti kālaṃ svīkaroti| pravrajyālabdhasya
tu yāvajjīvamātraṃ bhavati| ya āha-āhamekamāsamātraṃ māsadvitayamātraṃ vā ekavatsaramātraṃ
vā [śīlaṃ samādada iti]| na sa pravrajyālabdha ityucyate| tathā pañcaśīlānyapi
| (pṛ) yaḥ kuśalasaṃvaraṃ labhate sa punaḥ saṃvarādbhraśyati na vā| (u) na bhraśyati|
kevalamakuśaladharmeṇa saṃvaramimaṃ dūṣayati| (pṛ) kiṃ pratyutpannasattvebhyaḥ śīlasaṃvaraṃ
labhate kiṃ vā traikālikasattvebhyaḥ| (u) traikālikasattvebhyo labdhasyaḥ| yathā kaścidatītān
pūjyān pūjayitvā'pi puṇyaguṇo bhavati| tathā saṃvaro'pi| ataḥ sarve buddhāḥ samānaikaśīlaskandhāḥ|apramāṇo'yaṃ
saṃvaraḥ| yathaikasya sattvasya saptavidha utpadyate| alobhādikuśalamūlebhya
utpadyate| uttamamadhyādhamacittebhyaścotpadyata iti bahuvidho bhavati| yathaikasya
puruṣasya tathā sarvasattvānāṃ samantādapi pratikṣaṇaṃ sadā pratilābhādapramāṇaḥ|(pṛ)
śīlasaṃvaraḥ kadā labhyaḥ| (u) kaściddinamekaṃ śīlamupādatte| ayamādyasaṃvaraḥ| tasminneva
dine upāsakaśīlamupādatte| ayaṃ dvitīyasaṃvaraḥ| tasminneva dine pravrajya śrāmaṇyaṃ
karoti| ayaṃ tṛtīyasaṃvaraḥ| tasminneva dine samagraśīlamupādatte| ayaṃ caturthaḥ saṃvaraḥ|
tasminneva dine dhyānasamāpattiṃ labhate| ayaṃ pañcamaḥ saṃvaraḥ| tasminneva dina ārūpyasamādhiṃ
labhate| ayaṃ ṣaṣṭhaḥ saṃvaraḥ| tasminneva dine'nāsrava [saṃvaraṃ] labhate| ayaṃ
saptamaḥ saṃvaraḥ| mārgaphalalābhamanusaran punaḥ saṃvaraṃ labhate| labdhamūlo na naśyati|
pratyuta viśiṣṭa ityākhyāṃ gṛhṇāti| evaṃ puṇyaguṇo'bhivardhate| yasmādayaṃ śīlasaṃvaraḥ sarvasattveṣu
sadā pratikṣaṇaṃ labhyate| tasmāducyate catvāro ratnākarā nārhanti ṣoḍaśīṃ kalāṃ
dinamekaṃ saṃvarasyeti|dhyānasaṃvaro'nāsravasaṃvaraśca yathācittaṃ samudācarati| śīlasaṃvaro
na yathācitta[mātraṃ] samudācarati| (pṛ) kecidvadanti-samādhipraviṣṭasyāsti dhyānasaṃvaraḥ|
na samādhivyutthitasyeti| kathamidam| (u) samādhivyutthitasya sadāsti| labdhatattvo'yaṃ
na karoti śīlabhedanaviruddhamakuśalam| akuśalaṃ kadāpyakurvadbhiḥ kuśalacittaprakarṣapravṛttaiḥ
sadā bhavitavyam| (pṛ) yadyārūpye dhyānasya śīlabhedakatā nāsti| kasya virodhāt
kuśalasaṃvara ityākhyā| (u) dharmatā īdṛśī syāt| [yat] āryā maharṣayaḥ sarve kuśalasaṃvaralābhina
iti| yadi śīlabhedanavirodhādeva te saṃvaravantaḥ| tadā sampīḍanīyasattvebhya
eva kuśalasaṃvaro labhyeta ityayamasti doṣaḥ| ato na yujyate|saptakuśalasaṃvaravargo dvādaśottaraśatatamaḥ|113
aṣṭāṅgopavāsaśīla vargaḥaṣṭāṅga upavāsa upāsakasyocyate| sa kuśalacetasā
śīlabhedādvirata upavasatīti upavasathaḥ| (pṛ) kasmāt aṣṭa viratayo mukhyata ucyante|
(u) aṣṭāvetā dvāraṃ bhavanti| ebhiraṣṭadharmaiḥ sarvākuśalebhyo viramati| tatra catvāri dravyato'kuśalāni|
surāpānaṃ sarvākuśalānāṃ mūlam| anyāni trīṇi pramādakāraṇāni| pañcākuśalebhyo
viratiḥ puruṣasya puṇyakāraṇam| tribhyo'nyebhyo viratirmārgakāraṇam| avadātavasanānāṃ
kuśaladharmo bhūyasā hīnaḥ mārgasya kāraṇatāmātraṃ karoti| ata ebhiraṣṭabhirdharmaiḥ samanvāgatāni
pañca yānāni|(pṛ) kimetānyaṣṭopavāsāṅgāni sahopādeyāni kiṃ vā pṛthak| (u) yathābalaṃ
dhartuṃ śakyate| kecidāhuḥ-eme dharmā ekamupavāsadinaṃ rātriñca bhavanti iti| tadayuktam|
bahvalpaṃ śīlaṃ yathā [balaṃ] upādāya ardhadinaṃ vā yāvadekaṃ māsaṃ vā sambhavatīti ko
doṣo'sti| kecidāhuḥ-avaśyamanyasmādupādatta iti| ayamapyaniyamaḥ| asatyanyasmin manasā smaran
vācā vadati-ahamaṣṭaśīlāni dhārayāmīti| śīlasya pañca śaucāni-

daśakuśala[karma]pathācāraṇam|

pūrvāntāparāntayo duḥkha[saṃjñā]|

akuśalacittena na kasyacidupaghātaḥ|

smṛtvā saṃvararakṣaṇam|

nirvāṇapravaṇatā| ya idṛśopavāsasamarthaḥ tasya catvāro mahāratnākarā naikāmapi kalāmarhanti|
denāvāmindrasya puṇyavipāko'pi nārhati| śakro gāthāmavocat| bhagavān taṃ vigarhya [avocat]-yaḥkṣīṇāsravaḥ
tena hīyaṃ gāthā vaktavyā| yathoktam-māse ṣaḍupāvāsārddha aṣṭāṅgeṣu prapannakaḥ|sa
pumān puṇyamāpnoti mayā ca sadṛśo bhavet|| iti|yo dinamupavasati sa upavāsapuṇyamupabhuñjānaḥ
śakratulyo bhavati| imamupavāsadharmamupādāturnirvāṇaphalaṃ syāt| ataḥ kṣīṇāsraveṇa
sā gāthā vaktavyeti|upavāsadharmasamādāne sunibaddhāḥ śṛṅkhalāḥ sarvā mocayitavyāḥ|
sarvākuśalapratyayo'pi prahātavyaḥ| idaṃ śaucamityucyate| (pṛ) āryaścaka vartī rājā upavāsadharmasamādānamabhilaṣati
[cet] kastaṃ samādāpayati| (u) bhadantā brahmā devā bhagaddraṣṭārastaṃ
śāsayitvā grāhayeyuḥ||aṣṭāṅgopavāsaśīlavargasrayodaśottaraśatatamaḥ|114 aṣṭavidhavādavargaḥaṣṭavidhavādeṣu
catvāro'śuddhāḥ catvāraḥ śuddhāḥ| catvāro'śuddhā iti| yo vadati
dṛṣṭvā nādrākṣamiti| adṛṣṭvā vadati adrākṣamiti| adṛṣṭvā adrākṣamiti van [vyavahāre] pṛṣṭo
vadati nādrākṣamiti| dṛṣṭvā nādrākṣamiti brūvan pṛṣṭo vadati-adrākṣamiti| evaṃ vastuviparyāsena
cittaviparyāsādaśuddhāḥ| catvāraḥ śuddhā iti| dṛṣṭvā vadati adrākṣamiti| adṛṣṭvā
vadati nādrākṣamiti| dṛṣṭvā nādrākṣamiti brūvan pṛṣṭho vadati nādrākṣamiti| adṛṣṭvā adrākṣamiti
bruvan pṛṣṭho vadati adrākṣamiti| evaṃ vastutattvena cittatattvāt śuddhāḥ| śrutibuddhijñāneṣvapi|(pṛ)
dṛṣṭiśrutibuddhijñānānāṃ ko bhedaḥ| (u) trividhāḥ śraddhāḥ| dṛṣṭiḥ pratyutpanne
śraddhā| śrutirāptavacane śraddhā| jñānamanumitijñānam| buddhistrividhaśraddhāvivecanī
prajñā| imāstrividhāḥ prajñāḥ kadācitsatyā bhavanti| kadācidviparīttāḥ| uttamapuruṣā
aśuddhavādamakṛtvā śuddhavādamātraṃ kurvanti| ato'varajanaiḥ prayujyamāno'śuddha ityucyate|
uttamajanaiḥ prayujyamānastu śuddha iti| kecidāhuḥ- arthasyāsya samyagabhijñātāraḥ uttamā
bhavanti| na mārgamātralābhina [uttamāḥ]| ataḥ prākṛtā api śuddhavādina iti||aṣṭhavidhavādavargaścaturdaśottaraśatatamaḥ|115
navakarmavargaḥnavavidhaṃ karma-kāmadhātupratisaṃyuktaṃ
karma trividhaṃ vijñaptiravijñaptirnavijñapti nāvijñaptiriti| rūpadhātupratisaṃyuktaṃ karmāpyevam|
ārūpyadhātupratisaṃyuktaṃ dvividhañcānāsravaṃ karma| kāyavāgbhyāṃ kṛtaṃ karma
vijñaptiḥ| vijñaptimupādāya [yaḥ] puṇyapāpasañcayaḥ sadānuyāyī| ayaṃ cittaviprayuktadharmo'vijñaptirityucyate|
cittamātrajā'vijñaptirapyasti| navijñapti nāvijñaptiriti mana eva| manaśca
cetanaiva| cetanā ca karmetyucyate| tasmādyanmanasā praṇidhāya paścātkāya[kṛtaṃ] tanmānasaṃ
karmāpi cetanetyucyate| cetanayā cintayitvā kāya[kṛta] mityataḥ karmetyucyate|(pṛ)
tathā cedanāsravacetanā na [syāt]| (u) yadidaṃ cetanātmakaṃ saivānāsravacetanā| (pṛ) avijñapteḥ
kāyajātāyā api kiṃ tāratamyavibhāgo bhaviṣyati na vā| (u) yat sarve kāyāvayavāḥ vijñaptikarma
kurvanti| tadupādāya sañcitā'vijñaptirmahatī mahāvipākaprāpiṇī| (pṛ) avijñaptiriyaṃ
kasmin sthāne vidyate| (u) karmapathasvarūpaṃ niyatamavijñaptisañcāyakam| vijñaptiḥ satī
asatī vā bhavati| anyā tu cittāpekṣiṇī| yadi cittaṃ sudṛḍhaṃ bhavati| tadā satī| yadi
cittaṃ mṛdu bhavati| tadā asatī| avijñaptiriyaṃ praṇidhānādapi utpadyate| yadi kaścitpraṇidadhāti-avaśyamahaṃ
dāsyāmīti| yadi vā caityaṃ karomīti| so'vaśyamavijñaptiṃ pratilabhate|
(pṛ) kadā pratilabhyate'vijñaptiriyaṃ| kadā praṇaśyati| (u) yathāvijñapti vastu vartate|
yadi caityārāmādidānaṃ karoti| yāvaddattaṃ vastu na praṇaśyati| tāvatkālaṃ sadānuvartate|
cittañcānusarati| noparamati| yathā kaściccittamutpādayati-mayedaṃ sadā kartavyam| yadi vā
samaiḥ melayāmi, yadi vā cīvaraṃ dadāmīti| evamādi vastu cittagataṃ noparamati| tasmin samaye
sadā pratilabhyate| yāvajīvamanurati ca| yathā pravrajyāśīlaṃ samādadāti| tasmātkālātsadā
pratilabhyate|(pṛ) kecidāhuḥ-kāmadhātāveva vijñapteravijñaptirutpadyate| na rūpadhātāviti|
kathamidam| (u) dhātudvaye'pyutpadyate| kasmāt| rūpadhātukadevā api dharmaṃ pravadanti|
buddhaṃ saṅghañca vandante| yathā manuṣyādaya iti kathaṃ vijñaptikarmato'vijñaptirnotpadyate|
kecidāhuḥ-vilīnāvyākṛtā nāstyavijñaptiriti| idamayuktam| vilīnāvyākṛtā gurutarakleśaḥ|
kleśopacayo'yamanuśaya ityucyate| avilīnāvyākṛtā paraṃ nāstyavijñaptiḥ| kasmāt| cittamidamavaraṃ
mṛdu sat nopacayamutpādayati| yathā puṣpaṃ tilaṃ vāsayati na tṛṇavṛkṣādi| kecidāhuḥ-brahmalokādūrdhvaṃ
nāsti vijñaptikarmacittamutpādakaṃ iti| kasmāt| vitarkavicārau hi
vākkarma samutpādayataḥ| na tatra sto vitarkavicārauḥ| brahmalokopabhogacittamātraṃ vākkarma
samutpādayati| iti| tadayuktam| sattvāḥ karmānusāreṇa śarīramupādadate| ya ūrdhvaloka
utpadyate| na sa brahmaloke vipākamupabhuñjyāt| ato jñāyate svabhūmikacittena vākkarma karotīti|
yaduktaṃ bhavatā na tatra vitarkavicārau sta iti| tatpaścādvakṣyate sta iti|(pṛ) āryā
aparyavasannasaṃyojanaprahāṇā vijñaptikarma kurvanti na vā| (u) āryāḥ prakṛtito nāvadyaṃ
karma kurvanti| (pṛ) śvādīnāṃ sattvānāṃ [vāg]dhvaniḥ vākkarma bhavati na vā| (u) asatyapyālāpaviśeṣe
cittataḥ samutthānātkarmetyapyucyate| yadi vā vyaktalakṣaṇaṃ yadi vāhvānaṃ yadi
vā veṇvādi sarvaṃ [tat] vākkarmetyucyate| idaṃ kāyikaṃ vācikaṃ karmāvaśyaṃ manovijñānādutpadyate|
nānyavijñānāt| ataḥ puruṣāḥ svakāyikaṃ karma paśyanti svavācikaṃ karma śṛṇvanti
ca| manovijñānasamutpannaṃ karma santatyāvicchinnaṃ sat svayaṃ paśyanti śṛṇvanti ca||navakarmavargaḥ
pañcadaśottaraśatatamaḥ|116 daśākuśalakarmapathavargaḥsutre bhagavānāha-daśākuśalakarmapathā
yaduta prāṇātipātādi| pañcaskandhakalāpaḥ sattva ityucyate| tadāyuṣaśchedaḥ
prāṇātipāto nāma| (pṛ) yadīme pañcaskandhāḥ pratikṣaṇavināśinaḥ| kena vadho bhavati| (u)
pañcaskandhāḥ pratikṣaṇavināśino'pi punaḥ punaḥ santatyā samutpadyante| tatsantatisamuccheda
eva prāṇātipāto bhavati| prāṇātipātacittena ca prāṇātipātapāpaṃ labhate puruṣaḥ| (pṛ) kiṃ
pratyutpannapañcaskandhānāṃ samucchedaḥ prāṇātipāto bhavati| (u) pañcaskandhasantatāvasti
sattva ityākhyā| tatsantativināśaḥ prāṇātipātaḥ| na kṣaṇikeṣu sattva ityākhyāsti| (pṛ)
kecidāhuḥ kaścidanucarānavalambya sattvān hanti| atha vā dṛḍhāsinābhihatya sahasā sattvān
hanti| tadā tasya pāpaṃ nāstīti| kathamidam| (u) te'pi pāpaṃ labheran| kasmāt| te vadhapāpasamanvitāḥ|
caturbhiḥ pratyayaiḥ khalu prāṇātipātapāpaṃ labhante|

sattvasattā,

sattvasattājñānam,

jighatsācittam,

tajjīvitoccheda iti| ebhiścaturbhirhetubhirmaṇḍitaḥ pumān kathamapāpī syāt|adattādānamiti yadvastu
yatpuruṣasambandhī tat tasmātpuruṣāccauryeṇa gṛhṇāti| tadadattādānamityucyate| atrāpi
santi catvāraḥ pratyayāḥ-

dravyasya parasambandhitā,

parasambandhitājñānam|

cauryacittam,

cauryeṇa grahaṇam iti| (pṛ) kecidāhuḥ-nidhiḥ rājasambandhī| ya imaṃ gṛhṇāti| sa rājñaḥ pāpaṃ
labhata iti| kathamidam| (u) bhūmadhyagatadravyasya na vicāraḥ| bhūmāvupari gataṃ dravyaṃ
paraṃ rājasambandhi syāt| kasmāt| anāthapiṇḍadādaya āryā api hīdaṃ dravyaṃ gṛhṇanti| ato
jñāyate nāsti pāpamiti| yaḥ svābhāvikadravyasya lābhaḥ na tat cauryam|(pṛ) yadi sarve padārthāḥ
sādhāraṇakarmabhirutpadyante| kasmāt cauryeṇa pāpaṃ labhante| (u) sādhāraṇakarmahetoḥ
samutpattāvapi asti hetoḥ prābalyadaurbalyam| yat [yasya] puruṣasya karmahetubalatiśayādhiṣṭhitaṃ
tat dravyaṃ tatsambandhi| (pṛ) yadi kaściccaityāt saṅghādvā kiñcit kṣetragṛhādidravyamapaharati|
katarasmāt pāpaṃ labhate| (u) bhagavataḥ saṅghasya vā dravye nāsti mamatācittam|
asatyapi tataḥ pāpaṃ labhate| dravyamidaṃ niyamena bhagavataḥ saṅghasya vā sambandhi|
tasya caurye adattādāne vā akuśalacittaṃ samutpannamityataḥ pāpaṃ labhate|kāmamithyācāra
iti| yā [yasya] sattvasya jāyā na bhavati| tayā saha kāmacāraḥ| [tasya] kāmamithyācāraḥ|
svajāyāyāmapi amārgeṇa kāmacāro'pi kāmamithyācāra ityucyate| sarvāsāṃ strīṇāṃ santi pālakāḥ
yanmātṛpitṛbhrātṛgaṇasvāmiputravadhvādayaḥ| pravrajitastrīṇāṃ rājādayaḥ pālakāḥ| (pṛ)
gaṇikā na [kasyacit] jāyā bhavati| tayā saha kāmacāraḥ kathaṃ na kāmamithyācāraḥ| (u) alpavayaskā
hi jāyā| yathoktaṃ vinaye-alpavayaskā jāyā yāvadekena śmaśrṛṇāntaritā iti| (pṛ) yadi
kācidasvāminī strī svayamāgatya prārthayate jāyā bhavāmīti| kathamidam| (u) yā vastuto'svāminīkasyacitsattvasya
purato yathādharmamāgatā, [tayā saha gamanaṃ] na kāmamithyācāraḥ|
(pṛ) pravrajitasya jāyāparigraheṇa kāmamithyācārādunmoko'sti na vā| (u) nonmoko'sti| kasmāt|
na hyasti sa dharmaḥ| pravrajitasya dharmaḥ sadā kāmamithyācārādviratiḥ| parastrī-[gamana]āpattito'tijaghanyaṃ
pāpaṃ bhavati|mṛṣāvāda iti| yatkāyabāṅmanobhiḥ parasattvān vañcayitvā
mṛṣā pratipādayati| ayaṃ mṛṣāvādaḥ| pāpasya gurutaratvādbhagavānāha bahūnāṃ paśnasamādhiḥ
mṛṣāvādaḥ| yāvadekasmin puruṣe pṛcchatyapi mṛṣāvādaḥ| kimuta bahūnām iti| yo vañcayitumabhīṣṭaḥ,
tasmātpāpaṃ labhate| yadi kaścitparaṃ vadati ahamamukamīdṛśaṃ vadāmīti| tadvastuno'tattve'pi
na mṛṣāvādaḥ| kiñca saṃjñāmanusṛtya mṛṣāvādaḥ| yaḥ paśyan na paśyati saṃjñām|
sa pṛṣṭo vadati nādrākṣamiti| tasya nāsti mṛṣāvādapāpam| iti yathā varṇitaṃ vinaye|(pṛ)
yadi kaścidvastuviparyayāt adṛṣṭvā vadati adrākṣamiti tasya kathaṃ na mṛṣāvādaḥ| (u) sarvāṇi
puṇyapāpāni cittādhīnāni utpadyante| sa puruṣo'dṛṣṭavastuni dṛṣṭasaṃjñāmutpādayatītyato
nāsti pāpam| yathā [yasya] tāttvikasattve nāsti sattvasaṃjñā| asattve ca sattvasaṃjñotpannā|
sa na vadhapāpaṃ labhate| (pṛ) yathā vastusati sattva utpannasattvasaṃjño vadhapāpaṃ
labhate| tathā yadi dṛṣṭe dṛṣṭasaṃjñāmutpādayati| tadā na pāpaṃ syāt| natvadṛṣṭe dṛṣṭasaṃjñāmutpādayan
na pāpaṃ labhata iti| (u) pāpamidaṃ sattvopādānakacittamupādāyotpadyate| ataḥ
sattve satyapi sattvasaṃjñāvihīno na labhate pāpam| [tādṛśa] cittābhāvāt| asati sattve sattvasaṃjñāvān
[vastutaḥ] sattvasyābhāvādapi na pāpaṃ labhate| sati sattve sattvasaṃjñāvān
prāṇātipātapāpaṃ labhata eva| hetupratyayānāṃ samagratvāt| yasya dṛṣṭe vastuni adṛṣṭasaṃjñotpadyate|
sa pṛṣṭo vadati nādrākṣamiti| sa saṃjñāviparyayābhāvāt na sattvān vañcayati| vastuviparyaye'pi
satyamityevocyate| yasyādṛṣṭe vastuni dṛṣṭasaṃjñotpadyate| sa pṛṣṭo vadati
nādrākṣamiti| sa saṃjñāviparyayāt sattvān vañcayati| vastvaviparyaye'pi mṛṣāvāda ityucyate|paiśunyamiti|
yat kaścitparavibhedayiṣayā vākkarma karoti| tatpaiśunyamityucyate| yasya
nāsti sambhedabuddhiḥ| paraḥ śrutvā svayaṃ bhedayati| sa na pāpabhāgbhavati| yastu vinayakuśalabuddhayā
durjanān sambhedayati| sa sambhede kṛte'pi na pāpabhāgbhavati| yaḥ saṃyojanānuśayena
kaluṣitacitto na bhavati| sa vācaṃ vadannapi na pāpabhāgbhavati|pāruṣyamiti| yat
kaścitkaṭu vadati hitakarañca na bhavati parasyopāyāsamātramicchati| tatpāruṣyamityucyate|
yastu karuṇācittena hitaṃ kurvan kaṭu vadati| na tasyāsti pāpam| yathā nirarthakaprayukta
upāyāse pāpamasti| [cikitsārthaṃ] kasmiṃścitkāyadeśe sūcyā vedhanaṃ kaṭvapi na pāpaṃ bhavati|
tathā kaṭuvacanamapi| buddhā āryā api kurvantī dam| yathā rūgṇādīnāmupadeśaḥ| yaḥ saṃyojanānuśayakaluṣitacitto
na bhavati| tena kṛtaṃ kaṭuvacanaṃ na pāpamityucyate| yathā vītarāgādayaḥ|
yaḥ kaluṣitacittena kaṭu vadati| sa kleśotpattikāla eva pāpaṃ labhate|sambhinnapralāpa
iti| yadanṛju asatyārthabhāṣaṇaṃ sa sambhinnapralāpaḥ| akāṇḍe satyavacanamapi sambhinnapralāpaḥ|
satyamapi kāle vipattyānulomyenāhitakaratvāt sambhinnapralāpa ityucyate| satyavacane'pi
kāle cāhite amūlamanarthamakramaṃ vacanaṃ sambhinnapralāpaḥ| mohādikleśavikṣiptacittatayā
vacanaṃ sambhinnapralāpaḥ| kāyamanasoranārjavamapi sambhinnaṃ karma| kintu bhūyasā
vākkṛtameva vyavahārataḥ sambhinnapralāpa ityucyate| anyāni trīṇi vākkarmāṇi sambhinnapralāpasaṃmiśrāṇi
bhavanti na vivekabhāgīni| yadi mṛṣāvādaḥ kaṭuvacanāñcāviviktam| tadā
dvidhā bhavati mṛṣāvādaḥ sambhinnapralāpa iti| yadi mṛṣāvādo'pi saṃbibhedayiṣayā akaṭuvacanaḥ|
tadā tridhā bhavati mṛṣāvādaḥ paiśunyaṃ sambhinnapralāpa iti| yadi mṛṣāvādaḥ kaṭuvacanaḥ
sambibhitsā ca| tadā caturdhā bhavati| yadi nāsti mṛṣāvādaḥ| kaṭuvacanamapi aviviktaṃ
kevalamakāṇḍavacanamahitavacanamanarthavacanam| tadā sambhinnapralāpamātram| ayaṃ sambhinnapralāpo'pi
sūkṣmo dustyajaḥ| kevalaṃ buddhā eva tadindriyaṃ samucchedayanti| ato buddhā eva
bhagavadvādaprasādhane śraddheyāḥ nānye|(pṛ) uktāḥ saptavidhāḥ karmapathāḥ| ka upayogaḥ
punastrividhamānasakarmakathanena| (u) kecidvadanti-puṇyaṃ pāpamavaśyaṃ kāyavāgadhīnaṃ na
cittamātrāt iti| ato vadanti cittamapi karmapathaḥ| trividhasyāsya mānasakarmaṇo balādutpadyate
kāyikaṃ vācikamakuśalakarma iti| idaṃ trividhaṃ yadyapi gurutaram| mānasakarmaṇaḥ sūkṣmatvāt
iti paścādvakṣyate| sarveṣāṃ leśānāmakuśalakarmotpādakatve'pi idaṃ trividhaṃ paraṃ
sattvānāmupāyāsakaratvādakuśalakarmapatha ityucyate| yadi rāgo madhyamo'varo vā na sa karmapatho
bhavati| rāgo'yamadhimātraḥ paramadhirajya saṃpīḍecchayā sopāyaḥ kāyikavācikakarmotpādakatvāt
rāgerṣyā karmapatho bhavati| pratighamohāvapi tathā| yadi moha eva sarvakleśātmaka
ucyata iti matam| tasyaiva kāyavāgbhyāṃ sattvānāmupadravotpādakatvāt traividhyamucyate|(pṛ)
kasmānmoho mithyādṛṣṭirbhavati| (u) asti [sa] mohaviśeṣaḥ| kasmāt| na hi sarvo moho'kuśalaḥ|
yo moho mithyādṛṣṭipravṛttāvadhipatiḥ so'kuśalaḥ karmapathaḥ| sarvāṇyakuśalāni
etattrimukhādhīnāni bhavanti| yadi [vā] kaściddhanalābhāyākuśalaṃ karma karoti tadyathā suvarṇakārṣāpaṇāya
prāṇinaṃ hanti| dveṣeṇa vā [akuśalaṃ karma karoti] tadyathā amitraṃ coraṃ
vā hanti| atha vā na dhanalābhāya na dveṣeṇa, api tu mohabalenaiva parāparāvijñānāt prāṇinaṃ
hanti| (pṛ) catvāro durgatipratyayāḥ sūtra uktā rāgato dveṣato bhayato mohataśca durgatiṣu
patantīti| idānīmatra kasmānnoktaṃ bhayato'kuśalaṃ karmotpadyata iti| (u) bhayaṃ mohasaṅgṛhītam|
yaducyate bhayata iti tanmohata eva bhavati| kasmāt| na jñānī yāvadāyurvināśapratyayamapi
akuśalaṃ karma karoti| idañca pūrvaṃ pratyuktameva|yat kleśavivṛddhiḥ kāyikavācikarmotpādayati
sa kālo'kuśalakarmapatha ityucyate| asya trividhasya bhūyasā akuśalotpādakatvāt|
(pṛ) kasmātkarmapatha ityucyate| (u) mana eva karma| tatra caratīti karmapatha ityucyate|
antimatritaye pūrvaṃ carati| ādyasaptake paścāccarati| trīṇi karmapathāḥ na karma|
sapta karmāṇi karma ca panthāśca| (pṛ) kaśātāḍanasurāpānādīnyakuśalakarmāṇyuktāni| kasmāddaśaivoktāni|
(u) gurutarapāpatvādimāni daśoktāni| kaśātāḍanādīni sarvāṇi tatparivārāḥ paurvāparikāḥ|
na surāpānaṃ prakṛtisāvadyam| nāpi paropadravakṛta| paropadravakṛditi svīkāre'pi
na surāpānaṃ tadbhavati|(pṛ) akuśalakarmapathā ime kutra vartante| (u) sarvatra pañcagatiṣu
vartante| uttarakuruṣu kevalaṃ na santi| mithyākāmacārastribhirvastubhirutthāpitaḥ kāmarāgeṇa
saṃsiddhaḥ| anye tribhirvastubhirutthāpitaḥ tribhirvastubhiḥ saṃsiddhaḥ| (pṛ) āryāḥ
kimakuśalaṃ karma kuvanti na vā| (u) mānasākuśalakarmotpattāvapi na kāyikavācikakarmotpādayanti|
mānasakarmaṇyapi dveṣacittamātramutpādayanti na vadhacittam| (pṛ) sūtra uktam-śaikṣā
anyān śapamānā āhuḥ samucchinnavṛṣaṇo bhava iti| tatkatham| (u) [anyat] kiñcitsūtramāha-arhan
śapata iti| ayaṃ kṣīṇāsrava puruṣaḥ prahīṇakleśamūlaḥ cittameva notpādayati| kiṃ
puna śapeta iti| śaikṣasya śāpavacanamapi tathaiva syāt| āryā akuśalakarmasu avijñaptisaṃvaraṃ
labhanta| kathaṃ kuryurakuśalam| na ca te durgatau patanti| yadyakuśalamutpādayanti|
pateyurapi| yadyāryā ihādhvani akuśalaṃ karma kṛtvā durgatau na patanti| atītādhvani akuśalakarmavanta
iti kasmānna patanti| (u) āryāṇāṃ manasi tattvajñāne samutpanne sarve'kuśalakarmapathā
mandā bhavanti yathā dagdhaṃ bījaṃ na punaḥ prarohati|trīṇi ca viṣāṇi dvividhāni-durgatiprāpakāṇi
tadaprāpakāṇīti| yāni durgatiprāpakāṇi tāni āryāṇāṃ prakṣīṇāni| karmakleśābhyāṃ
hi śarīramupādīyate| āryāḥ karmayuktā api kleśavikalatvānna patanti| kiñca te ratnatrayākhyamahāsthānabalamavaṣṭabhya
mahadakuśalaṃ kṣapayanti| yathā kaścidrājāśrita uttamarṇena
na pīḍyate| te ca tīkṣṇaprajñāvidyā akuśalaṃ karma kṣapayanti| yathā kaścitkāye'gniśaktivivṛddhyā
duṣparipācaṃ paripācayati| teṣāṃ santi bahava upāyāḥ| kadācid buddhān smṛtvā
kadācitkaruṇāṃ smṛtvā kuśalakarmahetubhi [rvā] akuśalebhyo vimuktiṃ labhante| yathā coro
vahvalīkairaraṇyadurgamāśritya nopalabhyate| āryā ime jñānena vimuktimārgaṃ labhante| yathā
gauḥ svāminaṃ yāti| vihaga ākāśaṃ niśrayate| dīrgharātraṃ kuśaladharmāṇāmabhyāsānna durgatau
patanti| yathoktaṃ sūtre-yo nityaṃ kāyena śīlaṃ cittena prajñāmabhyasyati sa narakavedanīyaṃ
karmābhimukhībhūya laghu vedayate iti| yathā cāha gāthā-carantaṃ karuṇācitte'pramāṇe'nirāvṛte|gurukarmāṇi
sarvāṇi na kiñcidupayanti ca|| iti|āryāṇāmeṣāñcitte'kuśalaṃ karma
na sthirībhavati| santaptāyasi patitaikajalabinduvat| āryāṇāṃ kuśalaṃ karma sudūragāmi khadira
vṛkṣamūlavat| āryāśceme bahukuśalā alpākuśalāḥ| alpamakuśalaṃ bahukuśaleṣu vartamānaṃ
na balavat yathā gaṅgāyāṃ kṣiptamekapalalavaṇaṃ na vikārayati tadrasam| āryāste puṇyaśraddhādinā
dhanikāḥ| yathā daridra ekakarṣāpaṇāya pāpaṃ svīkaroti| na [tathā]dhanikaḥ śatasahasrebhyo'pi
pāpaṃ prāpnoti| āryamārgapraveśābdahumatā bhavanti| yathāryāḥ satyapi pāpe na
narakaṃ praviśanti| yathā vyāghraśārdūlajāśvavarāhānāṃ(ṇāṃ) saha vivadamānānāṃ baliṣṭho jayaṃ
labhate| āryāṇāmeṣāṃ cittāmāryamārgoṣitam| durgatikapāpāni na punarupāyāsayanti| yathā
rājādhyuṣita ekāntagṛhe nānye praviśanti| āryāḥ svavihṛtisthānavihāriṇaḥ| na [teṣu] durgatikapāpakarmāṇyavakāśaṃ
labhante| tadyathā gṛdhro vā kaṅka iti dṛṣṭāntaḥ| kiñcāryāścatusmṛtyupasthāneṣu
cittaṃ pratibadhnanti| ato durgatikakarmāṇi nāvakāśaṃ labhante| śākhāniveśitavṛttaghaṭavat|
dvividhasaṃyojanasamanvāgamāddhi durgatau patito yathākarma vipākaṃ vedayate|
āryāstu eka [saṃyojana] prahāṇānna durgatau patanti| te sadā kuśalakarmavipākaṃ samādadata
ityato durgatikakarmāṇi nāvakāśaṃ labhante| yathā pūrvaṃ ṣaṭkarmavarge pratipāditaṃ
naraka[vedanīyaṃ] karmalakṣaṇam| [tādṛśa] kāraṇābhāvādāryā na durgatau patanti||daśākuśalakarmapathavargaḥ
ṣoḍaśottaraśatatamaḥ|117 daśakuśalakarmapathavargaḥdaśakuśalakarmapathā yaduta
prāṇātipātaviratiḥ yāvatsamyakdṛṣṭiḥ| ime daśaśīlasaṃvarasaṅgṛhītā aikakālikāḥ| dhyānamarūpasaṃvarasaṅgṛhītamapi
aikakālikam| viratirnāma karmapathaḥ| sā'vijñaptireva| (pṛ) vandanādīni
puṇyāni anye karmapathāḥ santi| kasmādviratimātraṃ karmapatha ityucyate| (u) viratiprādhānyāt|
imāni daśa karmāṇi dānādibhya utkṛṣṭāni| kasmāt| dānādinā labdhaḥ puṇyavipāko
na śīladhāraṇasya [tulā] marhati| yathā daśavārṣikaḥ pumān prāṇātipātaviratipratyayamāyurvardhayati|
daśākuśalakarmaṇāṃ pāpatvāt tadviratiḥ prakṛtitaḥ puṇyam| antimāni trīṇi kuśalakarmāṇi
kuśalakarmāṇāṃ mūlam| tasmāddānādīni kuśalāni karmapathasaṅgṛhītāni| asmin karmapathe'sti
paurvāparyeṇopanidhyoktakaśātāḍanādiviratiḥ| ataḥ sarvāṇi kuśalāni atra saṅgṛhītāni||daśakuśalakarmapathavargaḥ
saptadaśottaraśatatamaḥ|118 ādīnavavargaḥ(pṛ) akuśalakarmaṇāṃ
kimādīnavam| (u) akuśalakarmabhirnarakādiduḥkhaṃ vedayate| yathoktaṃ sūtre-prāṇātipātapratyayaṃ
narake patati| yadi manuṣyeṣūtpadyate| alpāyu rvindate| yāvadevaṃ mithyādṛṣṭiḥ|
akuśakarmapratyayaṃ ciraṃ duḥkhamanubhavati| yathā'vīcinarake'pramāṇavarṣāṇyativāhayan nāyuḥ
kṣapayati iti| sattvānāṃ vidyamānāḥ sarvā akuśalaparābhavahānipīḍā akuśalaiḥ [karmabhi]reva
bhavanti| adṛṣṭākuśalakarmaṇāṃ mahopakāro'sti| yathā sainikavyādhādayo nānena karmaṇā
bahumānaṃ labhante| coravadhapratyayaṃ dhanabhānaṃ labhata iti yat bhavata āśayaḥ| tadidaṃ
pūrvameva trikarmavarge pratyuktam| akuśalacārī garhānirbhatsanādīni duḥkhopāyāsāṅgāni
vindate| pareṣāmaniṣṭaprāpakaṃ krūramityata ebhyo'kuśalakarmabhyo viramitavyam| uktañca sūtre-prāṇātipātasya
pañcāvadyāniḥ-

janānāmaśraddheyatā,

duryaśaḥprāptiḥ,

kuśalādviprakṛṣyākuśalapratyāsattiḥ,

maraṇakāle cittavipratisāraḥ,

ante durgatipatanam iti| prāṇātipātapratyayamalpasukhaṃ bahudduḥkhaṃ bhavati| akuśalakarmācaraṇaṃ
puruṣacittaṃ saṃkleśayati| adhvanyadhvani samupacitasamudayaściraṃ duścikitso bhavati|
akuśalacārī tamasastamaḥ praviṣṭaḥ pravṛttimārgatritayānna niryāṇaṃ labhate | akuśalacārī
manuṣyadehopādānaṃ vṛthākaroti| yathoṣadhinicitāt himagirerviṣatṛṇasya samāhartā'timūḍho
bhavati| evaṃ daśakuśalakarmapathairmanuṣyadehaṃ labhate| kuśalamanācaran kevalaṃ mahatīṃ
hānimeva karoti| kiṃ punarakuśalakarmasamādāne| kiñcākuśalacārī svakāyaṃ kāmayannapi na
vastutaḥ svātmānaṃ kāmayate| svātmānaṃ rakṣannapi nātmānaṃ rakṣati| ātmapīḍākarakarmapratyayatvāt|
puruṣo'yaṃ kāyasaṅgataḥ tadyathā'mitracoreṇa [saṅgataḥ] svātmana eva duḥkhakārakatvāt|
yo'kuśalamācarati| sa svayameva tatkāyaṃ corayati| kiṃ punaḥ paraḥ| akuśalakarmacaryā
yadyapīdānīṃ nābhivyajyate vipāke tu adhyavasīyate| tasmādalpīyasyapi aśraddhā na kartavyā|
yathā'lpīyo'pi viṣaṃ puruṣaṃ hanti| yathā vā ṛṇamalpamapi krameṇa vṛddhyā vardhate| parasya
kṛtaṃ pāpaṃ paraḥ sadā na vismarati| ataḥ kṛtaṃ ciraviprakṛṣṭamapi na śraddhātavyam|
akuśalacārī na sukhe ramate| akuśalācaraṇāddevamanuṣyasukhādbhraśyati| asukharato mūḍhaḥ
śreṣṭhaḥ| akuśalacāriṇo duḥkhaṃ gāḍhaśocanīyaṃ bhavati| vipratisārādiduḥkhaṃ pratyakṣaṃ vedayate|
ante tu durgatiduḥkhaṃ vedayate| akuśalakarmaphalāt vihāyasā gatvā samudre nimajyāpi
na vimuktisthānaṃ labhate| yathā suvarṇatomaro buddhamanvadhāvat| sarvamakuśalaṃ mohotthitam|
ato vidvān nānusmaret| uktañca sūtre-pramādaḥ śatruvatkuśaladharmān hanti iti| ato
nānusmaret| kiñcākuśalaṃ karma buddhabodhisattvairarhadbhirāryaiḥ pañcabhijñairmaharṣibhiḥ
puṇyapāpavedibhiravigītaṃ na bhavati| ato na kurvīta| paśyāmaḥ khalu pratyakṣamakuśalacittavaipulya
eva bhāvavyāmohavikṣepopāyāsādhiduḥkhairvikṛtamukhavarṇaḥ pumānaprīto dṛśyata iti|
kiṃ punaḥ kāyikavācikakarmotpādane| ebhiḥ pratyayairjñāyate akuśalānāmapramāṇānyavadyāni
santīti||ādīnavargo'ṣṭādaśottaraśatatamaḥ|119 trikarmagauravalāghavavargaḥtriṣu karmasu
kiṃ gurutaraṃ-kiṃ kāyikaṃ karma, vācikaṃ karma kiṃ vā mānasaṃ karma| (pṛ) kecidāhuḥ-kāyikaṃ
vācikañca karma gurutaram| na mānasaṃ karmeti| kasmāt| kāyikavācikakarmaṇorniyamena satyatvāt|
yathā pañcānantaryāṇi kāyaṃ vācañcopādāya kriyante| kāyo vāk ca karma niṣpādayati|
yathā kaścidimaṃ sattvaṃ hanmīti cittamutpādya kāyavāgbhyāṃ tatkarma sādhayati| na mānasakarmamātreṇa
prāṇivadhapāpaṃ vindate| nāpi cittotpādamātreṇa caityanirmāṇabrāhmapuṇyaṃ vindate|
kāyavacasyasati mānasikakarmamātrasya na vipāko'sti| yathā kaściccittamutpādayati dānaṃ
dāsyāmīti| na tu prayacchati| na tasyāsti dānapuṇyam| nāpi praṇidhānamātreṇa vastu pariniṣpadyate|
yathā kaścitsaṅghasya mahādānaṃ karomīti praṇidadhāti| na tu dadāti| tasya nāsti
saṅghadānapuṇyam| mānasaṃ karma mahattaramiti cet [tadā] dānapuṇyaṃ labheta| tathā ca
karmavipākaḥ vyāmohaḥ syāt| vinaye ca nāsti mānasyāpattiḥ| yadi mānasaṃ karma mahattaram|
kasmānnāstyāpattiḥ| yadi cittamutpādayituḥ puṇyaṃ labhyata iti| tadā puṇyaṃ sulabhaṃ syāt|
ācaritā kasmāt sulabhamidaṃ karma tyaktvā durācaraṇaṃ dānādikarma kuryāt| tathā cedakṣīṇapuṇyaḥ
syāt| yathā kaścid vṛthā cittamātramutpādayati| nātyantaṃ vyāpriyate| [tadā] kasya
kṣayaḥ| dhanaṃ parimitamityataḥ puṇya[mapi] kṣīyate| na cittotpādamātraṃ parasyopakaroti|
apakaroti vā| yathā tarṣito bubhukṣitaḥ sattvaḥ pānamāhāramabhilaṣati| na mānasakarmaṇā vāryate|
laukikānāṃ hānilābhāvatimātrau| cittaṃ laghu calaṃ durdamamityato'kuśalākaraṇaṃ na
kiñcit| tadā gurvī hāniṃ vinderan| ye puṇyacikīrṣayā kuśalacittamutpādayanti| te mahālābhamevāpnuyuḥ|
idantu atyantaṃ duṣṭam| yadi mānasaṃ karma mahattaram, prāṇātipātacikīrṣācittamutpādayan
narake patet| evaṃ ciropacitenāpi śīlādinā kimupakṛtaṃ syāt| śīlādikuśalācārāṇāṃ
guṇā avyavasthitā bhaveyuḥ| kasmāt| ekacittotpādamātreṇa pāpalābhāt| uktañca sūtre-kāyikaṃ
vācikaṃ karma audārikam| ataḥ pūrvaṃ prajahyāt| audārikakleśaprahāṇāccittaṃ samādhīyata
iti| yo'brahmacaryacittamutpādayati| tasya maithunaṃ kṛtamiti śīlaṃ vipadyeta| yaścittotpādaḥ
na tanmaithunam| etanmaithunacittavyatiriktaḥ ko dharmo maithunamityucyate| utpadyamānaṃ
vijñaptikarma sarvaṃ kāyavacasā bhavati na mānasakarmaṇā| yathā parapuruṣanindā avaśyaṃ
vākkarmādhīnā mṛṣāvādapāpaṃ gamayati| yatpūrvamuktaṃ caturbhiḥ pratyayaiḥ prāṇātipātapāpaṃ
labhate yaduta sattvasattā, sattvasattājñānaṃ, jighatsācittaṃ tajjīvitoccheda iti caturbhirvastubhiḥ
pāpaṃ sidhyati| [ato] jñātavyaṃ na mānasaṃ karma gurutaramiti| yathā cāha bhagavān-
yo bālaka ājanma karuṇāmabhyasyati| sa kimakuśalaṃ karmotpādayituṃ śankoti akuśalaṃ
karma cetayate vā iti| ato jñāyate kāyikaṃ karmaivotpādayati na mānasaṃ karma iti|atrocyate|
yat bhavānāha-kāyikaṃ vācikaṃ karmaiva gurutaraṃ na mānasam iti| tadayuktam| kasmāt|
sūtre bhagavānāha-cittaṃ dharmasya vai mūlaṃ cittaṃ prabhuśca kiṅkaraḥ|śubhāśubhaṃ tatsmarati
vacanaṃ caraṇañca tat|| iti|ato jñāyate mānasaṃ karmaiva gurutaramiti| manoviśiṣṭatvena
kāyikavācikakarmaṇo rviśeṣo'sti| yathā uttamaṃ madhyamamadhamamityādi| vinā cittaṃ nāsti
kāyikaṃ vācikaṃ karma| sūtre vacanācca vijñaptikarma kṛtvā niyamena vipākaṃ vedayate| āha
ca-saptaviśuddhipuṇyānāṃ trividhamānasakarmamātramupayojayati| imāni saptaviśuddhipuṇyāni
puṇyasampatsūttamāni bhavanti| karuṇā ca mānasaṃ karma| sūtramāha-karuṇācittaṃ vipākaprāpakamiti|
yathāha sūtram-purā'haṃ saptavarṣāṇi karuṇāsamudācaraṇānneemaṃ lokaṃ saptamahākalpān
pratinivartāmīti| ato jñāyate mānasaṃ karmeva gurutaramiti| tadeva sarvān lokān vyāptuṃ
śaknoti| mānasaṃ karma gurutaram| yathā mānasakarmavipākādaśītimahākalpahasrāṇyāyurbhavati|
mānasakarmaṇaḥ śakti kāyikaṃ vācikaṃ karmātiśete| yathā kuśalacārī āyuṣo'nte mithyādṛṣṭimutpādayan
narake patati| akuśalacārī maraṇakāle samyagdṛṣṭimutpādayan deveṣūtpadyate| [tato]
jñātavyaṃ mānasaṃ karma mahattaramiti| uktañca sūtre-pāpeṣu mithyādṛṣṭirgurutareti|
āha-yo lokottarāṃ samyagdṛṣṭimutpādayati sa varṣaśatasahasyāṇi saṃsāre saṃsarannapi na durgatau
patati iti| mānasakarmaṇo balaṃ kāyikaṃ vācikaṃ karmātiśete| yathoktamupālisūtre-tīrthiko
maharṣiḥ [āgatya vadet] ekena manodaṇḍena nālandaṃ bhasmīkaromīti iti| yathā daṇḍakāraṇyāni
ṛṣiṇāṃ manodaṇḍena [bhasmī-] kṛtāni iti| mānasaṃ karmaiva vipākaprāpakam| yathoktaṃ
sūtre-yo'yamatra mṛtaḥ sa eva narakaṃ praviśati| sa eva deveṣūtpadyate hastamukteṣuvat iti|
yathā mānasakarmaṇopacittairmaladharmairyāvadavaivartikanarakaṃ praviśati| [tathā] upacitaiḥ
kuśaladharmairyāvannirvāṇam| caitasikasya savipākatvādeva kāyikaṃ vācikaṃ vipacyate|
abhāve karmaṇo vipākābhāvāt| na vinā mānasaṃ karma kāyavākkarmaṇorvipāko'sti| yanmanasā
kāyaṃ vācañca niśritya kuśalamakuśalaṃ vā carati tatkāyikaṃ vācikaṃ karmetyucyate| vināpi
kāyikavācikakarmaṇanasakarmaṇo vipāko'sti| na tu vinā mānasaṃ karma kāyikasya vācikasya vā
vipākaḥ| ato jñāyate mānasaṃ karma gurutaraṃ na kāyikaṃ vācikam| iti|yadbhavatoktaṃ kāyikavācikakarmaṇorniyamena
satyatvāt yathā pañcānantaryāṇi kāyaṃ vāca[ñcopādāya] kriyanta ityato
gurutarāṇīti| tanna yujyate| yasmāt cetanā gurvī vastu ca guru tasmātkarma guru| na kāyavacasī
guruṇī iti| cittanaiyatyātkarma niyamena satyam| yathā cittabalamātreṇa saddharmapadaṃ
praviśati tathā cittabalenaiva cānantaryapāpaṃ sampādayati| asati citte mātāpitṛvadho'pi
nānantaryam| ato jñāyate kāyavacasī na balavatīti|uktaṃ bhavatā kāye vāk ca karma vastu
niṣpādayatīti| tanna yuktam| karmasamāpanaṃ niṣpattiḥ| parasyāyurapaharan prāṇātipātapāpaṃ
labhate| na kāyikavācikakarmotpattikāle| karmasamāpane cittabalamavaśyamapekṣate| na kāyavacasī|
yaduktaṃ bhavatā-vṛthācittotpādamātreṇa nāsti vipāka iti| tadayuktam| yathoktaṃ
sūtre-dṛḍhacittamutpādya tadaiva deveṣūtpadyate narake vā'dhaḥ patati iti| kathamāha mānasakarmaṇo
na vipāko'stīti| yaduktaṃ bhavatā-nāpi praṇidhānamātreṇa vastu sādhayatīti| tadapyayuktam|
kasyacidutpannaṃ gabhīraṃ kuśalacittaṃ mahāsaṅgha[dāna] puṇyamapyatiśete| yadāha
bhavān-nāsti mānasyāpattiriti| tadayuktam| yadā'kuśalacittamutpādayati tadaiva pāpaṃ labhate|
yathāha bhagavān-santi vividhāni pāpāni kāyikavācikamānasapāpānīti| ato jñāyate'kuśalacittotpādamātrama
pāpamiti na labhyate| asaṃyojanamātraṃ śīlam, durdharatvāt| audārikaṃ
pāpaṃ śīladhāraṇena vārayati| sūkṣmaṃ pāpaṃ samādhyādinā pariharati|yaduktaṃ bhavatā puṇyaṃ
pāpañca sulabhaṃ syāditi| tadayuktam| cittabalasya tanutvāt janāḥ sulabhaṃ tyaktvā durlabhaṃ
kurvanti| yathā karuṇācittādi, tatpuṇyamatimātrabahulam| na tu dānaṃ [tathā]| sattvā
avarajñānabalāḥ karuṇādi mānasaṃ karma carituṃ na samarthā ityato dānādi kurvanti| prakīrṇakusamagandhādiṣu
pūjopakaraṇeṣu viśuddhacittasya durlabhatvāt| yaduktamakṣīṇapuṇyaḥ syāditi|
tatpratibrūmaḥ| sa yadi bodhibalayuktaḥ tadā akṣīṇaṃ kuśaladharmaṃ labhetaiva| yaduktaṃ
mānasaṃ karma na kasyacidupakaroti apakaroti vā iti| tanna yujyate| kāyikavācikarmāṇi mānasakarmaṇā''hṛtānīti
na pradhānāni bhavanti| yadbalādutpadyate tat [tataḥ] pradhānam| sarva
upakārāḥ karuṇācittavihārādhīnā bhavanti| kasmāt| karuṇāvihārabalātsamīraṇavṛṣṭayoḥ ṛtumanuvartamānayorapi
bījaśatāni pacyante| yathā kalpādau taṇḍulāni svayamutpadyante puruṣāṇāṃ
daśavarṣāyuḥkāle prāpte tatsarvaṃ nābhūta| kathamāha-karuṇācittamanupakārakamiti| karuṇāvihārī
sarvāṇyakuśalamūlāni kṣapayati| akuśalakarmādhīnā hi sarva upadravāḥ| kathamāha-karuṇāvihāro
mahopakāraka iti| yadi sarve sattvāḥ karuṇācitte virahanti| tadā sarve susthāna
utpadyeran| na hi sarve prakṛtitaḥ puṇyaprayogamabhilaṣanti| ato jñāyate karuṇāpuṇyaṃ paramagabhīragahanamiti|
kadācitkaruṇādānābhyāṃ sattvānupakurvanti| kadācitkaruṇāmātreṇa| karuṇāvihāriṇaḥ
sattvā yadi kāyaṃ spṛśanti| yadi vā tacchāyāyāṃ nipatanti| sarvathā nivṛtiṃ labhante|
jñātavyaṃ karuṇāpuṇyaṃ dānādibhya uttamamiti|yaduktaṃ bhavatā-hānilābhāvatimātrāviti|
tatpratyuktapūrvaṃ yanmanobalena sattvānupakaroti apakaroti ceti| ato jñāyate mānasaṃ
karma gurutaramiti| yaduktaṃ ciropacitenāpi śīlādīnā na kiñcidupakṛtamiti| tadapyayuktam|
kasmāt| manoviśuddhayā hi śīlaviśuddhiḥ| yadi mano na viśuddham| śīlamapi na viśuddhyati|
yathedaṃ saptābrahmacaryasūtra uktam| viśuddhaśīlaśca mahāvipākaṃ pratilabhate| yathāha sūtrama-śīlavrataḥ
prāṇihitaṃ mano'nuyāyi bhavati| yaduta śīlaviśuddhyā iti| śīlaviśuddhau
ca cittaṃ praśāmyati| nānyadharme [sati]| yaduktaṃ kāyikaṃ vācikaṃ karmādaurikam| ataḥ pūrvaṃ
prajahātīti| tadayuktam| sūkṣmakuśalena mahāvipākaṃ labhate| yathā dhyānasamāpattau cetanā|
yaduktaṃ yadyabrahmacaryacittamutpādayati tadā śīlaṃ vipadyeteti| tadayuktam| yasya
mānasaṃ karmāviśuddham, tasya śīlamapi aviśuddham| puṇyapāpayorbhede labdhe saṃyojanaśīladharmayorbhedaḥ|
yaduktaṃ tvayā-utpadyamānaṃ vijñaptikarma kāyavāgbhyāṃ bhavatīti| tat sāmānyataḥ
pratyuktaṃ yaduta kāyikavācikakarmadharmabhede mānasakarmadharmabhedaḥ| kāyikaṃ vācikaṃ
karma avaśyaṃ vijñāpayitrā sidhyati| yathā caturbhiḥ pratyayaiḥ siddhaṃ prāṇātipātapāpaṃ
na mānasakarma vinā bhavati| laukikāḥ satvā vadanti kāyikaṃ vācikaṃ karmākuśalaṃ na tathā
mānasamiti| mānasaṃ karma ca na janeṣūpaprayujyate nāpyupalabhyate'stīti| pūrvañcoktaṃ
puṇyapāpayorlakṣaṇam| tallakṣaṇatvānmānasaṃ karmaiva gurutaraṃ na kāyikaṃ vācikaṃ vā||trikarmagauravalāghavavarga
ekonaviṃśatyuttaraśatatamaḥ|120 karmahetuprakāśanavargaḥśāstramāha-saṃkṣipyoktāni
karmāṇi| karmedaṃ kāyopādānasya kāraṇam| kāyo duḥkhasvabhāvaḥ| atastaṃ nirodhayet|
etatkāyaniroddhukāmena tatkarma prahātavyam| hetunirodhe phalasyāpi nirodhāt| yathā
bimbamupādāya pratibimbam| bimbanirodhe pratibimbaṃ nirudhyate| ato duḥkhanirodhakāminā
taddhetukarmaprahāṇāya vīryamārabdhavyam|(pṛ) karmataḥ kāya utpadyata itīdaṃ pratipādayitavyam|
kasmāt| kecidāhuḥ-kāyaḥ prakṛtita utpadyata iti| kecidāhuḥ-maheśvarādutpadyata iti|
kecidāhuḥ-mahāpuruṣātsambhūta iti| anye kecidāhuḥ-svabhāvaja iti| ato vaktavyaṃ kāraṇaṃ
kathaṃ jñāyate karmata utpadyata iti| (u) idaṃ vividhaiḥ kāraṇairdūṣitam| jñātavyaṃ karmataḥ
kāyamupādatta iti| padārthā nānāviprakīrṇajātaya iti jñātavyaṃ heturapi bhidyata iti| yathā
paśyāmaḥ alakasandukakodravādīnāṃ bhedaḥ tadbījamasamaṃ jñāpayati iti| maheśvarādīnāṃ
bhedābhāvāt na heturiti jñātavyam| karmaṇastu apramāṇavibhaktatvāt nānākāyā upādīyante| kiñca
sajjanāḥ śraddhadhante yat karmopādāya kāya upādīyata iti| kasmāt| te hi sadācaranti
dānaśīlakṣāntyādikuśaladharmān| viramyante ca prāṇātipātādyakuśaladharmebhyaḥ| ato jñāyate
karmataḥ śarīramupādīyata iti| yadi karmopādāya śarīramupādīyate tadā tat nivartanīyam| tattvajñānalābhānmithyājñānaṃ
prahīyate| mithyājñānaprahāṇātkāmakrodhādayaḥ kleśāḥ prahīyante|
kleśānāṃ prahāṇādūrdhvajanmotpādakaṃ karmāpi prahīyate| tadā tvayaṃ kāyo nivartyate| īśvarādīnāṃ
kāraṇatve tu na nivartayituṃ śakyate| īśvarādīnāmaprahātavyatvāt| ato jñāyate karmataḥ
śarīramupādīyata iti| pratyakṣaṃ praśyāmaḥ khalu hetusadṛśaṃ phalam| yathā krodravātkodrava
utpadyate śāleśca śāliḥ| evamakuśalakarmato'niṣṭavipāko labhyate| kuśalakarmata
iṣṭavipākaḥ| īśvarādīṣu tu nedṛśamasti| ataḥ karma kāyasya mūlam| neśvarādayaḥ|paśyāmaḥ khalu
pratyakṣaṃ padārthāḥ karmasambhūtā iti| akuśalakarmaṇā hi tāḍananigrahabandhanakaśādhātādiduḥkhānyanubhavanti|
kuśalakarmapratyayañca yaśolābhasatkārādisukhānyanubhavanti| manojñapriyavādī
manojñapriyavipākaṃ vindate| ato jñāyate karmataḥ śarīramupādīyate na maheśvarādibhya
iti| laukikāḥ svayaṃ jānanti padārthāḥ karmahetasambhūtā iti| ata eva kṛṣyādikarma
kurvanti| dānaśīlakṣāntyādipuṇyakarmāṇi ca kurvanti| nānta[rgṛha]mupaviśanti īśvarādibhya
īpsitamākāṃkṣamāṇāḥ| ato jñāyate karmato vipāko labhyata iti| janā īśvarādīn kāraṇaṃ vadanto'pi
karmāṇi niśrayante yaduta svadehaṃ khedayanta upavāsādīn svīkurvanti ca| ato jñāyate
karmahetukamiti| yadadṛṣṭaṃ vastu tatra paraśāsanamanusaret yadāryāṇāmācaritam| sarve cāryāḥ
śīlādikuśaladharmān niśrayante yato jānanti karmahetorloko'stīti| yadi śīlādivirataḥ
na [sa] āryo bhavati| na kaścidāryaḥ śāsanapratidvandvikarmako bhavati| ato jñāyate karmaṇaḥ
śarīramupādīyata iti| kiñca śīlādi karmaṇāmācaraṇādṛdhyabhijñānirmitādīni sādhayanti|
ato jñāyate karmahetuka iti| narakādidurgatiṣu dveṣapradāśādayo bahulāḥ| ato jñāyate dveṣapradāśādinā
durgatayo bhavantīti| yathā upari vṛkṣe phalaṃ dṛṣṭvā jānanti vṛkṣastaddheturiti|
ato jñāyate karma dehasya mūlamiti| durgatau mohādayaḥ prabalā iti jñātavyaṃ kleśāḥ durgatikāraṇam|
sarveṣāmakuśalānāṃ mohādhīnatvāt iti| durgatiṣūtpannā bahavaḥ, sugatiṣūtpannā
alpāḥ| cakṣuṣā paśyāmaḥ khalu vadhādyakuśalacāriṇo bahavaḥ| kuśalacāriṇo'lpā iti| ato jñāyate
hiṃsādivṛttirdurgatikāraṇamiti| vadhādi sajjanā vigarhya na kurvanti| yadi jānanti nāśubhaphalānīti
kasmāt nirākurvanti| sajjānānāṃ citte yadyakuśalamutpadyate tadaiva prayatnena
nigṛhyate| akuśalavipākabhīrutvāt| [ato] jñātavyaṃ vadhādayo'vaśyamakuśalavipākā iti|
tathā nocet yatheṣṭaṃ kuryaḥ idameva paramaṃ sukhamiti| tadā hatvā sattvānāṃ bhojanaṃ paradravyāpahāraḥ
yadi vā parastrīgamanaṃ imānyapi sukhāni bhaveyuḥ| āgāmiduḥkhabhīrutvāt tāni
dūrataḥ pariharanti| ato jñāyate karmataḥ kāyo bhavatīti| samyak jñānabhāvanayā sāsravaṃ
karma kṣīyate| na tadā kāya upādīyate| ato jñāyate karma tasya mūlamiti| arhato yadyapi sāsravakarmāṇi
santi| samyak jñānabhāvanayā tu [tāni] nopacinoti| ato jñāyate karma kāyasya
heturiti| kāyahetunirodhātkāyo'pi nirudhyate| catussatyajñānāt satyāśrayāḥ kleśā na kadāpi
punarudbhavanti| anudbhavānna bhavati kāyavān| vidvānevaṃ cintayan catussatyāni jijñāsati|
ato jñāyate karma kāyasya heturiti| pratyaye vikale ca na kāyamupādatte| yathā śuṣkabhūmau
bīje ca dagdhe na sarvo'ṅkuraḥ prarohati| evaṃ vijñānasthitikṣetre tṛṣṇāsnehānabhiṣyandite
karmabīje ca tattvajñānadagdhe nordhvadehāṅkuraḥ prarohati| vidvānetadvastu prajñāya
vijñānasthitikṣetraṃ śoṣayituṃ karma bījaṃ dagdhuñca vīryamadhiṣṭhāya prayatate| ato jñāyate
karma kāyopādānasya pratyaya iti||karmahetuprakāśanavargo viṃśatyuttaraśatatamaḥ|karmādhikāraḥ
samāptaḥ121 samudayasatyaskandhe kleśādhikāreādyakleśalakṣaṇavargaḥśāstramāha-uktāni
karmāṇi| kleśā idānīṃ vakṣyante| malinacittasamudācāraḥ kleśa ityucyate| (pṛ) kiṃ malamucyate|
(u) yat saṃsārasantānasya pravartakaṃ tanmalinacittamityucyate| tanmalinacittaprabhedā
eva rāgadveṣamohādayaḥ| idaṃ malinacittaṃ kleśa ityucyate| pāpadharma ityapi, parihāṇidharmaḥ
tirobhāvadharma paritapanadharma anupatanadharma ityādināmnāpyucyate| etanmalinacittābhyāsopacayo'nuśaya
ityucyate| na tu malinacitta utpannamātre'nuśayaḥ| kleśā nāma rāgadveṣamohavicikitsāmānapañcadṛṣṭayaḥ|
tatprabhedā aṣṭanavatiranuśayāḥ|rāgaḥ prītisukhākhyastrividhaḥ|
vibhavaprītisukhamapi rāga ityucyate| yathoktaṃ sūtre-kāmatṛṣṇā bhavatṛṣṇā vibhavatṛṣṇā
iti| vibhavo nāma prahāṇaṃ nirodhaḥ| sattvā duḥkhābhihatā skandhakāyaṃ parijihīrṣavo
vibhavaṃ sukhaṃ manyante|(pṛ) prītisukhaṃ vedanālakṣaṇaṃ na nandirāgaḥ| yathoktaṃ sūtre-aihikaṃ
saumanasyamāmuṣmikaṃ saumanasyaṃ ihalaukikasukhavedanā āmuṣmikasukhavedanā ityarthamabhidadhāti
iti| kiñcāha-aihikaṃ daurmanasyamāmuṣmikaṃ daurmanasyaṃ ihalaukikaduḥkhavedanā
āmuṣmikaduḥkhavedanā ityarthamabhidadhāti| yathoktaṃ devatāpraśne-kiṃ nandati putraiḥ
putravān| bhagavānāha-śocati putraiḥ putravān ityādi|atrocyate| rāgo nandyaṅgam| yathoktaṃ
sūtre-vedanāpratyayā tṛṣṇā| sukhavedanāyāṃ rāgo'nuśayaḥ| kabalīkārāhāre'sti nandirasti rāgaḥ|
nandikṣayādrāgakṣaya iti| ato jñātavyaṃ rāgaḥ prītyaṅgamiti| idaṃ tvanavadyam| kena
tat jñāyate| yathoktaṃ sūtre-samudayasatyaṃ yaduta tarṣaṇaṃ iti| kasyābhidhānaṃ tarṣaṇam|
yat punarbhavalipsā| kiṃlakṣaṇamidaṃ tarṣaṇam| yat rāgaṃ niśritya vividhalipsā| (pṛ) yadyucyate
punarbhavalipsā tarṣaṇalakṣaṇamiti| kasmātpunarucyate rāgaṃ niśritya vividhalipseti|
(u) asti punastarṣaṇalakṣaṇam| vividhalipseti viśiṣṭalakṣaṇavacanam| vītarāgasyāpyasti vividhalipsātarṣaṇaṃ
yaduta salilādilipsā| neyaṃ samudayasatyasaṅgṛhītam| yadrāgamupadāya punarbhavalipsā,
tattarṣaṇaṃ samudayasatyasaṅgṛhītam|(pṛ) yadi tarṣaṇamapi nandiḥ, rāgo'pi nandiḥ
kasmāducyate rāgaṃ niśrityeti| (u) ādyotpannaṃ tarṣaṇam| vivṛddho rāgaḥ| atastaṃ niśrityetyucyate|
yathoktaṃ sūtre-nandisambandho loka iti| ato nandireva rāgaḥ| uktañca sūtre-nirodhaṃ
varjayitvā rāgo daurmanasyañca sarve'kuśalā dharmā iti| tatra rāga eva nandiḥ| daurmanasyaṃ
dveṣaḥ| yathocyate dveṣo daurmanasyamiti tadā jñāyate nandiḥ rāga ityupyucyata
iti| ato'ṣṭādaśamanaupavicāreṣu na kleśā ucyante kevalaṃ vedanā ucyante| ato jñāyate nandyaṅgaṃ
rāga iti| pṛthagjanā vītarāgā na vedayante sukham| vītadveṣāśca na duḥkhaṃ vedayante|
vītamohā nāduḥkhamasukhaṃ vedayante| kena tat jñāyate| tṛtīyavedanāyāmucyate pṛthagjanā
asyā vedanāyā na jānanti samudayaṃ, na jānanti nirodhaṃ, na jānanti āsvādaṃ, na jānanti ādīnavaṃ
na jānanti nissaraṇam| ato'duḥkhāsukhavedanāyāmavidyānuśayo'nuśete| ime pṛthagjanāḥ
sadā pañcadharmān tān na jānantītyato'duḥkhāsukhavedanāyāṃ sadā'vidyānuśayaṃ rvanti| yo'vidyānuśayaḥ
tadvedanopavicārasvabhāvājñānam| evaṃ pṛthagjanānāṃ sukhaduḥkhamanaupavicārāveva
rāgapratighau| yadādāvāgatya citte vartate [sā] vedanetyucyate| tadeva cittamadhimātraṃ
kleśa ityucyate|samudayasatyaskandhe kleśādhikāre ādyakleśalakṣaṇavargaṃ ekaviṃśatyuttaraśatatamaḥ|122
rāgalakṣaṇavargaḥśāstramāha-navasaṃyojaneṣu rāgo'yamātridhātupratipratisaṃyuktastṛṣṇetyucyate|
saptānuśayānāmaṅgaṃ dvidhā bhavati-kāmarāgo bhavarāga iti| kasmāt| kecidūrdhvadhātudvaye
vimuktisaṃjñāmutpādayanti| ato bhagavānāha-sthānamidaṃ bhava iti| bhavo
nāma janma| asati rāge na janma bhavati ityataḥ pṛthagucyate bhavarāga iti| na tu kāmarāgamātram|
kecidāhuḥ-kāmarāgamātraṃ kleśaḥ| kṣīṇakāmarāgo vimukto nāma iti| ato bhagavānāha-ārūpyadhyāne'pyasti
bhavarāga iti| pradarśayati ca bhagavān tatra[ā'pi] bhavaḥ sūkṣmaḥ pravartata
iti| ataḥ pṛthagucyate'yaṃ rāgaḥ| daśākuśalakarmapatheṣu caturṣu bandhaneṣu ca kāmarāga
ityākhyā bhavati| kāmarāgasya paradravyalipyetyākhyā| pañcanīvaraṇānāṃ pañcāvarabhāgīyasaṃyojanānāñca
kāmakāmanetyākhyā bhavati| [tatra]kāmakāmanā nāma pañcakāma [guṇā]nāṃ kāmakāmanā|
trayāṇāmakuśalamūlānāmakuśalamūlarāga ityākhyā| akuśalamūlarāgo nāma akuśalamūlānāmupacayanam|
ayaṃ rāgo yadyadhamācaraṇaḥ tadā akuśalarāga ityākhyā| yathā paradravyāpaharaṇaṃ,
yāvaccaityasaṅghadravyādānam| yadyamṛtasattvasya māṃsabubhukṣā, yadi vā mātṛbhaginīsvasrācāryapatnīḥ
pravrajitapatnīṃ svapatnīṃ vā'mārgeṇa jigamiṣati| ayamakuśalarāga ityucyate|
yat svadravyaṃ na tyaktumicchati| tatkārpaṇyam| kārpaṇyaṃ rāga eva| vastuto'sati guṇe
astīti vaktumanyapreraṇamakuśalarāgaḥ| sati guṇe anyasya tadvijijñāpayiṣā rāgotpādanam| bahudānasya
bahudravyasya vā lipsā, sā bahurāgatā| yadalpadravyasyālpadānaṃ labdhvā priyataraṃ
kāmayate na tṛpyati| [iya]masantuṣṭiḥ| gotrakulabandhuyaśorūpasampadyauvanajīvitādiṣu
yadabhiṣvaṅgaḥ [sa] mada ityucyate| yaccatuḥsatkārarāgaḥ [tat] tṛṣṇācatuṣṭayamityucyate|ayañca
rāgo dvividhaḥ kāmarāgaḥ upakaraṇarāga iti| punardvividhaḥ ātmarāga ātmīyarāga iti| ādya
ādyātmikapratyayaḥ| aparo bāhyapratyayaḥ| ūrdhvadhātudvaye rāga ekāntenādhyātmikapratyayaḥ|
punaḥ pañcavidhaḥ-rūparāgaḥ, saṃsthānarāgaḥ, sparśarāgaḥ, iryāpathapralāparāgaḥ, sarvarāga
iti| rūparasagandhaśabdasparśarāgaḥ pañcakāmaguṇarāgaḥ| ṣaṭsu sparśeṣūtpannā tṛṣṇā
ṣaḍviṣayarāgaḥ| tisṛṣu vedanāsu rāgo'sti sukhavedanāyāmasti lipsārāgaḥ, tatparipālanarāgaḥ|
duḥkhavedanāyāmasti alipsārāgaḥ tatparijihīrṣārāgaḥ| aduḥkhāsukhavedanāyāmasti moharāgaḥ|
santi cāsya rāgasya navāṅgāni| yathoktaṃ mahānidānasūtre-tṛṣṇāṃ pratītya yatheṣṭavastuparyeṣaṇā|
yathā kaścit anena vastunā duḥkhito vastvantaraṃ paryeṣate| yathoktam-sukhī na paryeṣate
duḥkhī tu bahu paryeṣate| rāgavivṛddhiḥ paryeṣaṇā| paryeṣaṇākāle yallabhyate [sa]
tṛṣṇālābhaḥ| lābhaṃ pratītya viniścayaḥ| idaṃ grāhyamidamagrāhyamiti yaccittanirdhāraṇaṃ sa
viniścayaḥ| viniścayaṃ pratītya chandarāgaḥ| chandarāgaṃ pratītyādhyavasānam| adhyavasānaṃ
nāma pragāḍhacchandaḥ| adhyavasānaṃ pratītya parigrahaḥ| parigraho nāma upādānam| upādānaṃ
pratītya mātsaryam| mātsaryaṃ pratītya ārakṣā| ārakṣādhikaraṇaṃ daṇḍādānaśastrādānādi|
imāni navāṅgāni punarapi navāṅgagāni| rāgo'yaṃ kālamanusṛtya adhamaḥ, madhyamaḥ, uttamaḥ,
adhamādhamaḥ, adhamamadhyamaḥ, adhamottamaḥ, madhyamādhamaḥ, madhyamamadhyamaḥ, madhyamottamaḥ,
uttamādhamaḥ, uttamamadhyama, uttamottama iti| rāgasya cāsya laukikāṅgāni daśa bhavanti|
tadyathā priyarūpaṃ dṛṣṭvā citte idaṃ [priya]miti vacanaṃ karoti| tato rāgaṃ janayati|
praṇidhānaṃ karoti| anusmarati| yathāśikṣitaṃ prakaṭayati| hryapatrapāṃ vismarati| sadā
svayaṃ purovartate| pramatto bhavati| unmatto bhavati| murcchāmaraṇaṃ [karoti]| idaṃ rāgalakṣaṇam||rāgalakṣaṇavargo
dvāviṃśatyuttaraśatatamaḥ|123 kāmahetuvargaḥ(pṛ) kāmo'yaṃ kathamutpadyate|
(u) strīrūpādhyālambane yadi mithyāmanaskāramutpādayati| yadi vā tadrūpe yadi
vākāre yadi vā sparśe yadi vā subhāṣite [mithyāmanaskāramutpādayati]| tadā kāmarāga utpadyate|
cakṣuḥ śrotrādidvārāsaṃvaraṇe kāmarāga utpadyate| bhojane cāmātratājñāne kāmarāga utpadyate|
strīrūpasaṃstave kāmarāga utpadyate| sukhāni vedayataḥ kāmarāga utpadyate| mohātkāmarāga
utpadyate| aśucisaṃjñājananāt, durvijñānātkāmarāga utpadyate| yathā śuddhaṃ vastra
[mapagatakalaṅkaṃ] samyaṅ malena dūṣyate| rāgabahulānāṃ puruṣāṇāṃ saṃvāsena kāmarāga utpadyate|
kāyādiṣu cāturbhautikeṣu mithyāmanaskāramutpādayan kāmāhṛto bhavati| apragṛhītavṛttaghaṭavadagrathitakusumavacca|
yadi kausīdyānna kuśalaṃ bhāvayati| tadā kāmarāgo'vakāśaṃ labhate|
agamyasthāne gacchan rāgeṇā bhibhūyate| yaduta veśyāṅganāmadyavikrayavadhakakuṭyādayaḥ|
tadyathā gṛdhro vā kaṅko vā iti dṛṣṭāntaḥ| aśucyādi vilokya apratihatālambanasya kāmarāgo
vegaṃ labhate| sucirādārabhya sadā kāmarāgābhyāsāt rāgānuśayaḥ sidhyati| tadā sūtpādo'yaṃ
bhavati| strīrūpādyalambane prīto nimittaṃ gṛhṇāti paricchedañca gṛhṇāti| nimittagrahaṇaṃ
nāma pāṇipādamukhanayanālāpamandahāsakaṭākṣarodananayanabāṣpādinimittānāṃ grahaṇam| paricchedagrahaṇaṃ
nāma strī pumāniti saṃsthānaviśeṣavikalpaḥ| evaṃ gṛhītānusmaraṇavikalpasya
kāmarāga utpadyate| durbalavicāraṇācitta ālambanamanudhāvati na nigṛhṇāti| tadā kāmarāga
utpadyate| yaḥ pravṛttakāmarāgaḥ [tat-] kṣāntiṃ vedayan na parityajati| sa kramaśo vardhayati|
adhamānmadhyamamutpādayati| madhyamādadhamamutpādayati|kāmarāgasya hitāsvādamātraṃ
dṛṣṭvā tadānīnavamajānataḥ kāmarāga utpadyate| ṛtunā ca kāmarāga utpadyate yathā vasantādayaḥ|
sthānavaśena ca kāmarāga utpadyate yathā kiñcitsthānaṃ yatra cirādārabhya kāmacāro bahuśo'bhyastaḥ|
dehasyā [vasthā]vaśācca kāmarāgo bhavati| yathā yūno'rogasya dhanasampannasya|
balaśaktyā ca kāmarāgo bhavati| yathā pānauṣadhādiḥ| śubhān manohāriṇaḥ pañcakāmaguṇān
yaduta supuṣpitasaraārāmaprasannasnigdhavāpīkūpanavameghataṭitsurabhivātavyajanāni labdhavataḥ,
pakṣiṇāṃ kalaravaṃ strīṇāṃ sukumārabhūṣaṇarutāni subhāṣitāni vā śṛṇvataḥ kāmarāga utpadyate|
karmapratyayena ca kāmarāga utpadyate| yathā viśuddhadātā viśuddhapraṇīteṣu pañcakāmaguṇeṣu
saṃpraharṣati| pāpī tu aviśuddheṣu| jātitaśca kāmarāgo bhavati| yathā puruṣaḥ
puruṣamicchati| prajñaptāvatyāsaṅge ca kāmarāga utpadyate| [yathā] kaścidantaḥpuṃlakṣaṇo bahistu
strīlakṣaṇo vastraveṣavairamaitryādilakṣaṇaśca| alabdhacittasamādhānasya antaḥ sattvaṃ
paśyato bahiḥ rūpādi paśyataśca kāmarāgo bhavati| yasya rāgānuśo'kṣīṇaḥ tṛṣṇāpratyayaśca
sammukhī bhavati| tasya mithyāmanaskāra utpadyate| evamādipratyayaiḥ kāmarāgautpadyate||kāmahetuvargastrayoviṃśatyuttaraśatatamaḥ|124
kāmadoṣavargaḥ(pṛ) kāmarāgasya ke doṣāḥ santīti
kāmaḥ prahātavyaḥ| (u) kāmarāgo vastuto duḥkham| pṛthagjanā viparyayeṇa mṛṣā [tatra]
sukhasaṃjñāmutpādayanti| jñānī tu duḥkhaṃ paśyati| duḥkhaṃ paśyan prajahāti| kāmopādāne nāsti
tṛptiḥ| yathā madyapānaṃ tatparitarṣaṇamanuvardhayati| paritarṣaṇavivṛddhyā kaḥ sukhī
bhavati| kāmopādānādakuśalāni sahopacīyante| asiśastrādīnāṃ kāmādhīnatvāt| uktañca sūtre-kāmaḥ
pāpo laghurdūstyajaḥ| vyāpāda [gato] laghupāpaḥ, vastutaḥ sa [tato'pi] laghuttaraḥ iti|
kāmaḥ punarbhavasya hetuḥ| yathoktaṃ-tṛṣṇāpratyayamupādānaṃ yāvanmahato duḥkhaskandhasya
samudaya iti| tṛṣṇāṃ pratītya kāyo bhavati| āha ca duḥkhahetustṛṣṇā bhavatīti| kiñcāha-vidyamānāni
duḥkhāni bhikṣavaḥ kasmādbhavantīti manasikṛtvā jānīdhvaṃ [tāni] kāmahetukāni|
tṛṣṇāyāśca kāyo heturiti| kiñcāha-kabalīkāre [bhikṣava] āhāre'sti nandi asti rāgaḥ| ato vijñānaṃ
tatra pratiṣṭhitam iti| jñātavyaṃ tṛṣṇā kāyavedanāyāḥ pratyaya iti| ayañca rāgaḥ sadā
aśucau samudācarati| yathā stryādiṣu| strīṇāṃ kāyacittamaśuci śakṛnmṛtsu [vidyamāna] vṛścikavat
daṣṭvā dūṣayati| sa kāmarāgaḥ sadā mohe samudācarati| yathoktaṃ sūtre-yathā śvā raktaliptamasthikaṅkālaṃ
svādayitvā [sva]lālāyogānmanyate yanmadhura [mida] miti| tathā rāgyapi
nīrase kāme mithyāviparyāsabalena manyate yadidaṃ rasāsvādamiti| yathā māṃsapeśyādayaḥ
sasopamā [uktāḥ]| keṣāñcidatīte'tāgate vā vastuni kāmarāga utpadyate| ato jñāyate mohe sadā
samudācaratīti| sattvānāṃ kāmarāgapratyayaṃ sukhamalpaṃ duḥkhaṃ bahu kena kim [syāt]|kāmatṛṣṇāvān
sukhahetoḥ sarvaduḥkhānyanubhavati yadutārjanakāle duḥkhaṃ rakṣaṇakāle duḥkhamupabhogakāle'pi
duḥkham| yathā kṛṣivāṇijyasaṃgrāmarājasevāparicaryādīni arjane duḥkhaṃ hānabhītyā
rakṣaṇe duḥkhaṃ, pratyutpanne tṛptyabhāvādduḥkham| iṣṭasaṅgame prītiralpā virahe ca
duḥkhaṃ bahu| yatho jñāyate kāyo bahudoṣa iti| yathāha bhagavān-kāmatṛṣṇāyāḥ pañcādīnavāḥ-alpāsvādo
bahuduḥkhaṃ, saṃyojanādīpanamāmaraṇatṛptirāryavigarhaṇamakuśalaṃ vinā na karaṇam
iti| anena kāmarāgeṇa sattvāḥ saṃsārasrotānugāmino nirvāṇāddūrībhavanti| evamādīnyapramāṇānyavadyāni
santi| iti jñātavyaṃ kāyo bahudoṣaḥ iti|kleśā rāgamupādāya bhavanti yathā kāmarāgāt
kleśāḥ sarve samudbhavanti| tṛṣṇānuśaye'nunmūlite punaḥ punarduḥkhamanubhavati| yathā
viṣavṛkṣo'nucchinnaḥ sadā puruṣaṃ hanti| rāgeṇa sattvā gurvī dhuraṃ vahanti| uktañca sūtre-kāmatṛṣṇā
bandhanamityucyate| yathā kṛṣṇaśuklā gauḥ svayamabaddhā rajjunā paramabaddhā|
evaṃ cakṣurna rūpabaddhaṃ, rūpañca na cakṣurbaddham, kāmarāgastu tatra baddhaḥ| imaṃ bandhamavalambayato
na vimuktirlabhyate| kiñcoktaṃ sūtre-pūrvā koṭirna [prajñāyate] avidyānīvaraṇānāṃ
sattvānāṃ tṛṣṇāsaṃyojanānāṃ sandhāvatāṃ saṃsaratām iti| api coktaṃ sūtre-rāgaprahāṇādrūpaṃ
prahīyate yāvadvijñānaṃ prahīyata iti| rāgo'yamanityatādibhāvanayā prahīyate| prahīṇe'smin
kāmarāge cittaṃ vimucyate| rūparāgaprahāṇe nāsti rūpam| asati rūpe duḥkhaṃ nirudhyate|
yāvadvijñāne'pyevam| jñāyate kāmarāgāḥ sudṛḍhaṃ bandhanamiti|kāmarāgaścoropamaḥ|
sattvāstu tadakuśalaṃ na paśyanti| kāmarāgaḥ sadā kusumāramukhataḥ samudācaratītyataḥ paramamakuśalaṃ
nāma| kiñca sattvāścittapramodena kāmarāge pravartante yāvanmaśakapipīlikā[daya]ḥ
sarve'pi āhāramaithunayoḥ pravartante| sa kāmarāgo nānākāraṇaiḥ puruṣāṇāṃ cittaṃ badhnāti
yaduta mātṛpitṛsvasṛbhaginīpatnīsaṃjñā dhanādayaḥ| satvā āhāramaithunādikāmarāganīvṛtacittāḥ
santo janmopādadate| dhyānasamāpattirāga ūrdhvabhūmāvutpadyate| kāmarāgo'yaṃ saṅgamaṃ
karoti| sarveṣāṃ lokānāṃ rucayaḥ pratyekaṃ vibhinnāḥ| rāgātsaṅgacchante| yathā śuṣkāḥ sikatāḥ
salilayoge saṃyujyante| saṃsāre kāmatṛṣṇāṃ rasaṃ manyante| yathā rūpāṇāmāsvādādhyavasānamityuktaṃ
yaduta rūpaṃ pratītyotpadyate sukhaṃ saumanasyam| asati rāge nāsvādaḥ| āsvāde'sati
saṃsāramāśu prajahāti| sa ca kāmarāgo vimuktiviruddhaḥ| kasmāt| yasmāt sattvāḥ kāmaḥ
sukhaṃ dhyānaṃ sukhaṃ samāpattiḥ sukhamiti saṃrajyante| tasmāt vimuktirasukham| [yat] rāgāṅgaprahāṇaṃ
tadeva sukhaṃ pariṇamati| yathoktaṃ-yasya vairāgyaṃ sa paramaṃ sukhamanuprāpnoti
iti| kiñcāha-yaḥ sarvasukhalābhamicchati tena sarvāṇi kāmasukhāni tyaktavyāni| sarvakāmānāṃ
tyāgādātyantikanityasukhaṃ labhata iti| yo mahāsukhaṃ lipsati tenālpasukhamupekṣitavyam|
alpasukhopekṣayā apramāṇasukhaṃ pratilabhate|viduṣaśca nāsti pratyekalābha ityuktam|
yathā vītarāgatṛṣṇacittasya| yasya cittaṃ rāgatṛṣṇāviviktaṃ tasya sarve duḥkhopāyāsā niruddhāḥ|
kāmarāgo'yaṃ saddharmaṃ vihanti| kasmāt| na hi paramarāgī śīlajātidharmaśāsaneryāpathaśāṃsyapekṣate|
nāvavādamādatte| nādīnavaṃ paśyati| nāpi puṇyapāpamālocayati| unmattavat
pramattavacca na jānāti kurūpaṃ surūpam| andhavacca na paśyati dhanalābham| yathoktaṃ-kāmarāgo
na paśyati hitam| kāmarāgo na vijānāti dharmaṃ andhatamasi ajñānavat| rāgānapagamāt|
kiñcoktam-kāmarāgaḥ samudro['ya] maparyantaścāpyagādhakaḥ|sormiḥ savīciḥ sāvartaḥ sagrahaśca
sarākṣasaḥ||evaṃ durgā aśeṣāśca manuṣyāṇāmatāraṇāḥ|viśuddhaśīlanaukāsthaḥ saddṛṣṭivāyuvegavān||nāvikaśca
mahān buddhaḥ sanmārgān sampradarśayan|yathoktabhāvanāyogī so'yaṃ tarati
vai tadā|| iti|nāsti kasyacitkleśānāṃ saṃjñāvikalpāsvādo yathā kāmarāgiṇaḥ| sa ca kāmarāgo'tyantaṃ
duṣprajahaḥ| yathoktaṃ-dve ime āśe duṣprajahe| katame dve| lābhāśā jīvitāśā iti|kāmarāgasyedṛśā
doṣāḥ santi| kathaṃ jñāyate kāmarāgiṇo lakṣaṇam| (u) kāmarāgabahulaḥ strīrūpakusumagandhamālanṛttavādyagīteṣu
pramudito veśyāgṛhapānagoṣṭhīgāmī mahāsamājanāṭakarasikaḥ
sānurāgālāpānanditaḥ sadā paritoṣitacittaḥ prasannavadanaḥ sākūtasakākusasmitābhilāṣī
durlabhakopaḥ sulabhapramodo bhūyasā dayālucittaḥ punaḥ punarvyādhitacapalagātraḥ svadehādhyāsakta
ityevamādi rāgabahulasya lakṣaṇam| lakṣaṇamidaṃ svabhāvabandhenānu gatamityato
duṣprajaham| sarve ca kāmarāgā ātyantikaduḥkhāḥ| kasmāt| rāgābhilaṣitasya viprayogo'vaśyabhāvī|
viprayogapratyayaṃ daurmanasyaduḥkhamavaśyabhāvi| yathoktaṃ-rūpasukhino [bhikṣavo] devamanuṣyā
rūparāgino rūpamuditā rūpavipariṇāme duḥkhacittā viharanti iti| evaṃ vedanāsaṃjñāsaṃskāravijñāneṣvapi|
bhagavān tatra tatra sūtre nānādṛṣṭāntairimaṃ kāmarāgaṃ garhayati
yaduta [āśī] viṣopamaḥ, prajñāyuḥkṣayakaratvāt| śalyopamaḥ cittagataduḥkhatvāt| asiśūlopamaḥ
kuśalamūlasamucchedakatvāt| agniskandhopamaḥ kāyacittaparidāhatvāt| amitra [bhūtaḥ] duḥkhānāmutpādakatvāt|
antaḥsapatnabhūtaḥ manasijātatvāt| rūḍhamūlopamaḥ durunmūlanatvāt| paṅkabhūtaḥ
yaśodūṣakatvāt| vighnabhūtaḥ kuśalamārgāṇāmāvaraṇatvāt| hṛdgataśalyabhūtaḥ antarvyathanāt|
akuśalamūlabhūtaḥ sarvākuśalānāmutpādakatvāt| oghabhūtaḥ saṃsārārṇave saṃplābanāt|
corabhūtaḥ kuśalasampadapahārāt| evamādyaprahāṇānāmādīnavānāṃ sattvāt kāmarāgaḥ prahātavyaḥ|kāmānāmādinavavargaścatuviṃśatyuttaraśatatamaḥ|125
rāgaprahāṇavargaḥ(pṛ) kāmarāgasyedṛśā
doṣāḥ santi| kathaṃ prahātavyaḥ| (u) aśuci bhāvanādibhiḥ pratiṣedhayati| anityatādibhāvanādibhiḥ
prajahāti| (pṛ) keṣāñcidanityatādibodhanātkāmarāgo vardhate| kathamidam| (u) yaḥ
sarvamanityamiti prajānāti na tasya kāmarāgo'sti| yathoktaṃ sūtre-anityasaṃjñā [bhikṣavaḥ]
bhāvitā bahulīkṛtā tadā sarvaḥ kāmarāgaḥ paryādīryate sarvaḥ rūparāgaḥ paryādīryate sarvo
bhavarāgaḥ paryādīryate sarvāvidyā paryādīryate sarvo'smimānaḥ paryādīryate samuddhanyate
iti| yaḥ paśyati loko duḥkhaṃ duḥkhahetuḥ rāga iti| tasyāyaṃ rāgaḥ prahīyate| yo nityaṃ
smarati mayā jātijarāvyādhimaraṇānyanubhavitavyānīti sa imaṃ rāgaṃ prajahāti| viśuddhasukhe
labdhe aviśuddhasukhaṃ tyajati| yathā prathamadhyānalābhe kāmatṛṣṇāṃ tyajati| kāmānāmādīnavānudarśī
imāṃ tyajati| ādīnavaśca yathāpūrvamuktaḥ| bahuśrutādiprajñāvivṛdhyā ca kāmarāgaṃ
tyajati| jñānasya kleśabhedanasvabhāvatvāt| kuśalapratyayasampannasya kāmarāgaḥ prahīyate
yaduta śīlaviśuddhyā dīnyekādaśasamādhyupakaraṇānīti paścānmārgasatye vakṣyate| rūpajñānādīni
dharmajñānādīnyupāyāḥ| bhagavān mahābhiṣak| sabrahmacāriṇo'nucarāḥ| saddharma auṣadham|
ātmanā yathoktavadācaraṇaṃ virecanam| tadā kāmarāgavyādhiḥ prahīyate| yathā jñāyate
rūgṇasya trivastusampannasya tasminneva samaye vyādhiḥ śāmyati iti|(pṛ) yathoktaṃ sūtre-aśubha[bhāvanayā]
rāgaṃ nirvāpaya iti| kasmāt bhavān bravīti aśubhādi anityatādi ca| (u) sarvāṇi
buddhaśāsanāni kleśānāṃ bhedakāni| tathāpi pratyekamasti balaviśeṣaḥ| ādau aśubhayā
rāgo vāryate paścādanityatājñānena prahīyate| aśubhayā audariko rāgo'panīyata itīdaṃ bahūnāṃ
jñātameva| rāgānuśayaḥ sūkṣma iti anityatayā prahīyate| kevalamekasmin sūtra īdṛśaṃ vacanamuktam|
sarveṣu sūtreṣvanye'pi prahāṇadharmā uktāḥ| īdṛśapratyaye sati kāmarāgaḥ prahīyate|rāgaprahāṇavargaḥ
pañcaviṃśatyuttaraśatatamaḥ|126 vyāpādavargaḥśāstramāha-vyāpādo dveṣalakṣaṇamiti|
yo dviṣyati sa vināśaṃ kartumicchati| parasya tāḍanabandhanamāraṇavihiṃsanāni
kartuṃ praṇidadhāti| ekāntato nirākṛtya naiva draṣṭumicchati| ayaṃ dveṣaḥ pratidha ityākhyāyate|
gurutaro dveṣa ityarthaḥ| kaścit dveṣī parān nindituṃ daṇḍena tāḍayituñcecchati|
[ayaṃ dveṣo] vihiṃsā ityabhidhīyate| madhyamadveṣa ityarthaḥ| kaścit dveṣī [paraṃ] parihartuṃ
necchati| kadācit tatputrabhāryādīn vidviṣati| tatrotpadyamāno [dveṣaḥ] krodha ityucyate|
adhamadveṣa ityarthaḥ| kaścit dveṣī sadākliṣṭacittaḥ [sa] mrakṣa ityabhidhīyate| avipakvendriya
ityarthaḥ| kaścit dveṣī cittagatamakuśalamatyaktvā punarvipākāyecchati| [sa] upanāha
ityucyate| vipakvendriya ityarthaḥ| kaścit dveṣī sahasā kiñcit gṛhītvā nānākāraṇai [rna]
tyaktumicchati| yathā siṃho nadīṃ vigāhya tattīranimittaṃ gṛhītvā āmaraṇaṃ na [tato] vinivartate|
[sa] pradāśa ityucyate| āgraha ityarthaḥ| kaścit dveṣī hitalābhinaṃ paraṃ dṛṣṭvā
citte mātsaryamutpādayati| iyamīrṣyatyucyate| kaścit dveṣī sadā kalahapriyo dhṛṣṭamanovāg
bhavati| [ayaṃ] saṃrambha ityucyate| roṣakalaha ityarthaḥ| kaścit dveṣī ciramātsaryeṇa
śīlamupadiṣṭo'pi punaḥ pratilomayati| ayaṃ dveṣa ityākhyāyate| krauryamityarthaḥ| kaścit dveṣī
kiñcidabhīṣṭasya amanaḥprahlādanasya vastuno lābhe kṣubhitacitto bhavati| iyamakṣāntirityucyate|
akṣametyarthaḥ| kaścit dveṣī asukumāravacanaḥ sadā bhrukuṭilālaso na manaḥ pūrvamālāpaṃ
yojayati| iyamapakīrtirityucyate| anāttamanaskatetyarthaḥ| kaścit dveṣī sahavāsiṣu
sadādhikṣepalolupo bhavati| idamasauratya mityabhidhīyate| adānta ityarthaḥ| kaścit dveṣī
kāyavāṅmanobhiḥ satīrthyaṃ saṃspṛṣṭopāyāsaṃ karoti| iayaṃ jigīṣā ityabhidhīyate| upāyāsasparśa
ityarthaḥ| kaścit dveṣī sadā garhāprakaṭanaprīto vigītavastupriyaśca bhavati| iyaṃ
todanatā ityucyate| upālambha ityarthaḥ|dveṣo'yaṃ dvividhaḥ-kadācitsattvamupādāya bhavati
kadācidasattvamupādāya iti| sattvamupādayotpadyamāno gurutaraḥ pāpaḥ| uttamamadhyamādhamavikalpena
navarāśayo bhavanti| navakleśānupādāya navadhā vibhajyate| vinā vastu dveṣapariṇāho
daśamo bhavati| idaṃ dveṣalakṣaṇam|(pṛ) kathaṃ dveṣa utpadyate| (u) amanojñādduḥkhopāyāsādutpadyate|
duḥkhavedanāsvabhāvasya asamyak parijñānādvyāpāda utpadyate| garhāvadhataḍanādibhyo
vā samutpadyate| durjanasahavṛttyā vā vyāpāda utpadyate yathā saunikavyādhādayaḥ|
mandajñānabalādvā dveṣa utpadyate yathā vṛkṣāṇāṃ śākhopaśākhā vāteritā bhavanti| cirasamupacitadveṣānuśayasya
āniryātanabhāvaṃ dveṣa utpadyate saunikavyādhasarpāṇāmāgamādvā dveṣa
utpadyate| paradoṣānusmṛtipremṇā vā dveṣa utpadyata iti yathā navakleśeṣūktam| kālavaśādvā
dveṣa utpadyate yathā daśavayaskādīnām| jātyā vā dveṣa utpadyate yathā sarpādīnām| deśasthānādvā
dveṣa utpadyate yathā kānyakubjadeśādau| pūrvamukto rāgajananapratyayaḥ| tadvirodhe
dveṣa utpadyate| ātmabuddhimadhyayasya [tatra] mānaparipoṣaṇaṃ padārthādhyavasānañcetyevamādipratyayeṣu
satsu dveṣa utpadyate|(pṛ) dveṣasya ke doṣāḥ| (u) uktaṃ sūtre-dveṣaḥ kāmarāgād
gurutaraṃ pāpam iti| ataḥ suvimokaḥ| vastutastu durvimokaḥ| kintu rāgavanna ciraṃ cittamanuvartate|
dveṣo dvidhā santāpakaḥ| ādāvātmānaṃ santāpayati ante paraṃ santāpayati| kiñca
dveṣo niyamena narakāya bhavati| dveṣotthakarmaṇāṃ bhūyasā narake pātanāt| dveṣaḥ kuśalapuṇyāni
vināśayati yaduta dānaśīlakṣāntayaḥ| imāstrisraḥ karuṇācittajāḥ| dveṣasya karuṇāvirodhitvāt
[tāḥ] vināśayati| dveṣajañca karma sarvamante cittaṃ paritāpayati| dveṣendriyavān
nirdayatvāt krūracaṇḍāla ityucyate| sattvāḥ sadā duḥkhinaḥ punardveṣeṇa pīḍitāḥ vraṇe
prayuktakṣāravat| kiñca sūtre bhagavān svayaṃ dveṣadoṣānāha-dveṣabahulaḥ kutsitaḥ kharvākāro'praśāntabuddhiśayaḥ
sadā bhīrucitto janānāmaśraddheya iti|(pṛ) vyāpādabahulasya kāni lakṣaṇāni|
(u) dhṛṣṭavāṅmanāḥ sadā anāttamanā bhavati| bhrukuṭikṣepeṇa durabhigamo'saṃśliṣṭamukhavarṇo
durvimokasulabhakopaḥ sadā vyāpādopanāhamudito vigrahabhūṣaṇāyudheṣu prīto durmitrapakṣapātī
sajjanavidveṣī, janānāṃ bhīṣaṇāyātathyadhyānacintano'lpahrayapatrapa ityevamādīni
dveṣalakṣaṇāni| imānyanyeṣāṃ vipriyakarāṇi| ataḥ prahātavyāni|(pṛ) kathaṃ sa prahātavyo
bhaviṣyati| (u) sadā karuṇāmuditāpekṣābhāvanāyāṃ dveṣaḥ prahīyate| dveṣasyādīnavaṃ paśyan
dveṣaṃ prajahāti| tattvajñānalābhino dveṣaḥ prahīyate| kṣāntibalācca dveṣaḥ prahīyate|
(pṛ) kiṃ nāma kṣāntibalam| (u) yaḥ paragarhādiduḥkhaṃ kṣamate sa kuśaladharmapuṇyaṃ labhate|
nākṣāntijamakuśalaṃ labhate| idaṃ kṣāntibalam| kṣāntivihārī śramaṇa ityucyate| kṣāntirhi
mārgasyādyaṃ dvāraṃ bhavati| ataḥ śramaṇadharmaṇaḥ kope'pi na kopavipākaḥ| nindāyāñca na
nindāvipākaḥ| tāḍane ca na tāḍanavipākaḥ| yo bhikṣuḥ kṣamāvān sa pravrajyādharmā syāt| vyāpādavato
na pravrajitadhardho bhavati| kṣāntiriyaṃ pravrajitadharmaḥ| ya ākāraveṣābhyāṃ
bhikṣuḥ bhinnavyavahāro dveṣacittasahagataśca na sa bhavyo bhavati| yastu kṣamāvihārī sa eva
karuṇāguṇasavanvitaḥ| kṣamāvihārī svahitaṃ sādhayati| kasmāt| dveṣakārī parān vyābādhituṃ
kāmayānaḥ svātmānameva vyābādhate| yāni kāyavāgbhyāṃ paratra pratyuktānyakuśalāni| [teṣā]
makuśalānāṃ doṣāḥ śatasahasraguṇamātmanaiva labhyante| ato jñāyate dveṣo mahāntamātmāpakarṣaṃ
karoti iti| ataḥ prājñenātmano hitaṃ kartukāmena mahadduḥkhaṃ mahatpāpañcāpākurvatā
kṣāntirācaritavyāḥ|(pṛ) ko nindādiduḥkhaṃ khamate| (u) yo'nityatāṃ bhāvayati bahulīkaroti
pratibudhyate sarvadharmā kṣaṇikāḥ, nindako vedakaḥ sarvo'pi kṣaṇika iti| tasya kutra dveṣa
utpadyeta| śūnyatācittasya samyak bhāvanayā kṣamamāṇa evaṃ cintayati dharmeṣu vatustaḥ
śūnyeṣu ko nindakaḥ ko vā nindāvedaka iti| yadi vastu satyaṃ tadā [ta]dvedanā kṣantavyā| ahaṃ
satyato doṣavān iti pūrvapuruṣāḥ satyaṃ vadanti, kasmāt dviṣāmi| yadi vastu satyaṃ| te
puruṣāḥ svayameva mṛṣāvādapāpaṃ labheran| kasmādahaṃ dviṣāmīti| aśubhanindāṃ śṛṇvan evaṃ
cintayet sarve lokā yathākarma vipākaṃ vedayante| mayā purā idaṃ nindākarma samupacitamāsīt|
tadidānīṃ pratyanubhavitavyam| kasmād dviṣyāmīti| yadi cāśubhanindāṃ śṛṇoti taddoṣamātmani
bhāvayet| ātmavaśenaiva kāyamanubhavāmi| kāyaśca duḥkhabhājanam| ato nindā'nubhavitavyeti|
kṣāntivihārī evaṃ cintayet padārthāḥ pratītyasamutpannāḥ| idamaśubhaṃ nindākarma śrotravijñānamanovijñānaśabdādisamutpannam|
eṣu ahaṃ dvyaṅgasamanvitaḥ| parastu śabdamātrasamanvitaḥ|
evañca mamaiva pāpāṅgaṃ bahu| kasmāt dviṣāmi| mayā śabdasyāsya nimittagrahaṇādeva
daurmanasyopāyāsāḥ sambhavanti ityahameva duṣṭaḥ| kṣāntimān na parān doṣayati| kasmāt dveṣādīni
pāpāni na sattvānāṃ doṣāḥ, sattvā vyādhisamutthāpitacittatvādanīśvarāḥ| yathā bhūtacikitsako
bhūtoccāṭanādhyavasito bhūtameva dviṣati na tu rogiṇam| ayaṃ vīryotsukaḥ kuśaladharmāṇāṃ
sañcaya ārajyate| ataḥ parapravādān na gaṇayati| buddhānāryasaṅghañca smṛtvā na nindāḥ
pramocayati| yathā nindāpaṭavo brāhmaṇādayo buddhaṃ vividhaṃ nindanti| yathā vā śāriputrādiṣu
brāhmaṇaiḥ prayujyante'pavādanindāḥ| kaḥ punarvādo'smāsu tanupuṇyeṣu|kiñcedaṃ cintayet
lokā akuśabahulā ātmajīvitamahṛtvaiva kaṭukaṃ kurvanti| kiṃ punastāḍananindāmiti| kiñcaivaṃ
cintayet- aśubhanindādinā na mama duḥkhamiti vedanā kṣantavyā| yathā bhagavān bhikṣūn
śāsti-kāye krakaceṇa vidīrṇe'pi vedanā kṣantavyā| kā punarnindā iti| idamācaran sadā saṃsārānnirvidyate|
nindāyāṃ labdhāyāṃ nirvedaṃ bhūyasā mātrayā suniśritamavagamyākuśalamācarati|
sa jānāti ca nindāyā akṣamā ante duḥkhaṃvipākavedanā ityevaṃ cintayan narake mā bhūt
pāta iti gurvīmapi nindāṃ vedayate| so'tīva hryapatrapāsāpekṣaḥ cintayati ahaṃ mahāpuruṣasya
bhagavataḥ śrāvako mārgabhāvayitā| [mama] kathamutpādayedakāryaṃ kāyavākkarma iti| kṣānticāribhirbodhisattvaiḥ
śakrādibhiśca labhyaṃ kṣāntibalaṃ śrūyate ca| ataḥ kṣāntiḥ kāryā||vyāpādavargaḥ
ṣaḍviṃśatyuttaravaśatatamaḥ|127 avidyāvargaḥśāstramāha-prajñaptyanuvartanamavidyā|
iti| yathāhuḥ-pṛthagjanā ātmarutamanuvartante| tatra nāsti vastuta ātmā nātmīyam|
dharmāṇāṃ samavāyaḥ kevalaṃ prajñaptyā puruṣa ityucyate| pṛthagjanānāmavivekādātmacittaṃ
pravartate| ātmacittapravṛttiriyamavidyaiva|(pṛ) bhagavānāha-pūrvāntājñānavidyā iti| kasmāducyate|
ātmacittamātramiyamavidyeti| (u) atītādau bahavo bhrāntāḥ| ata āha-tatrājñānamavidyeti|
ata āha tasyājñānamavidyeti| sūtre ca vidyāyā artho vivṛtaḥ-yasya kasyacit jñānaṃ vidyeti|
keṣāṃ dharmāṇāṃ jñānam| rūpamanityamiti yathābhūtajñānam| vedanā saṃjñā saṃskārā vijñānamanityamiti
yathābhūtajñānam| vidyāyā viruddhā vidyā'vidyā| tathā ca yathābhūtā vidyā
avidyaiva|(pṛ) yathābhūtāvidyā yadyavidyā| tarupāṣāṇādidharmā api avidyā syāt| yathābhūtavidyāyā
abhāvāt| (u) maivam| tarupāṣāṇāni cācittakāni na pūrvāntādi vikalpayanti| avidyā
tu vikalpinīti na tarupāṣāṇayoḥ samānā| (pṛ) avidyā nāma dharmābhāvaḥ| yathā puruṣasya cakṣuṣā
rūpādarśanaṃ nādarśanadharmo bhavati| ato vidyāyā abhāvamātramavidyā| na dharmāntaram|
(u) maivam| yadyabhāvo'vidyā| pañcaskandheṣu asti pudgala iti mithyākalpanā ghaṭaśakale
ca suvarṇasaṃjñotpadyata iti kasmādbhavati| ato jñāyate mithyāvikalpasvabhāvā'vidyā| na tu
vidyāyā abhāvo'vidyeti| avidyāpratyayāḥ saṃskārādayaḥ santatyā pravartante| yadyabhāvaḥ kathamutpādayet|
(pṛ) na vidyā avidyā iti cet idānīṃ vidyāṃ vihāya sarve dharmā abhāvāḥ syuḥ|
ato naiko dharmo'vidyā bhavati| (u) avidyeyaṃ svalakṣaṇata ucyate nānyadharmataḥ| yathocyate
akuśalamevākuśalasvarūpaṃ nāvyākṛtam| tathā'vidyā'pi| kusūlaṃ puruṣākāramapi puruṣagatyabhāvāt
apuruṣa ityucyate| evamiyaṃ vidyā savikalpā'pi yathābhūtaṃ na prajānātītyavidyetyucyate|
na tarupāṣāṇayorapi tathā|(pṛ) yānyuktāni arūpamapratighamanāsravamasaṃskṛtamiti
tāni sarvāṇi tadanyābhidhāyakāni| kasmādavidyā'pi naivam| (u) asti kadācidayaṃ nyāyaḥ| akuśalādiṣu
tu naivaṃ bhavati| (pṛ) kecidāhuḥ-vidyāyā abhāvamātramavidyeti| yathā prakāśābhāve
tama iti| (u) loke dvidhā vadanti-vidyāyā abhāvo'vidyeti| kadācidviparītā vidyā avidyeti|
vidyāyā abhāvo'vidyeti yathā vadanti loke-adho'rūpadarśī, badhiro'śabdaśroteti| viparītā
vidyā avidyeti-yathā rātrau sthāṇuṃ dṛṣṭvā puruṣa iti buddhirbhavati| puruṣaṃ vā dṛṣṭvā
sthāṇubuddhiḥ| yadi kaścididamiti yathābhūtaṃ na prajānāti| tadajñānam| mithyācittaṃ kleśaḥ|
ayaṃ saṃskārāṇāṃ pratyayaḥ| arhataḥ samucchedānna santi avidyāpratyayāḥ saṃskārāḥ| yadi
na vidyā avidyeti| arhato buddhadharmeṣu vidyā nāstīti vidyā'vidyā syāt| yo'vidyāvān na so'rhan|
[ato] jñātavyaṃ pṛthagasti avidyāsvarūpam| idaṃ mithyācittamiti|sarve kleśā asyā avidyāyā
aṅgāni| kasmāt| sarveṣāṃ kleśānāṃ mithyācāra [rūpa]tvāt| te puruṣāṇāṃ cittāvaraṇā
andhatamorūpāḥ| yathāha-kāmarāgī na dharmaṃ paśyati, kāmarāgī na puṇyaṃ paśyati iti| tatkāmopādātā
andhatamobhūmaḥ| evaṃ krodhamohāvapi| sarve kleśāḥ saṃskārāṇāmutpādakāḥ| uktantu
sūtre-avidyāpratyayāḥ saṃskārā iti| ato jñāyate sarve kleśā avidyā iti| aśūnyatādarśino nityamastyavidyā|
kliṣṭāvidyāmātraṃ sarvasaṃskārāṇāṃ pratyayaḥ| viparītā vidyā avidyetyucyate|
adṛṣṭaśūnyabhāvasya nityamastīyamavidyā| ato jñāyate avidyāṅgāni sarve kleśā iti|(pṛ) avidyā
kathamutpadyate| (u) asaddhetuṃ śrutvā cintayato'vidyotpadyate| yathā asti dravyamastyavayavī
asti cit, sarve dharmā akṣaṇikāḥ, nāsti punarbhavaḥ| śabda ātmā, sa ca nityaḥ, tṛṇavṛkṣādayaḥ
sacetanā ityevamādimithyāgrahe sati avidyotpadyate| asatkāraṇairvā'vidyotpadyate|
yaduta durmitrasaṃstavo'saddharmaśravaṇaṃ mithyāmanaskāro mithyāsamudācāra ityebhiścaturbhiḥ
kāraṇairavidyotpadyate| anyakleśajananapratyayāḥ sarve'vidyājananahetavaḥ| avidyāhetubhyaścāvidyotpadyate|
yathā yavebhyo yavāḥ śālibhyaḥ śālayaḥ| evaṃ yatrāsti sattvakalpanā,
tatrāvidyotpadyate| kiñcoktaṃ sūtre-mithyāmanaskārapratyaye'vidyotpadyata iti| mithyāmanaskāraścāvidyāyā
nāmāntarameva| puruṣaṃ dṛṣṭvā astīti buddheḥ pūrvameva puruṣamanaskāra
utpadyate paścānniścaya ityato'vidyetyucyate| idamubhayaṃ pūrvāparalakṣaṇamanyonyasahāyamutpadyate|
yathā vṛkṣātphalaṃ bhavati phalādvṛkṣaḥ|avidyāyāḥ ke doṣāḥ| (u) sarve vipattyupāyāsā
avidyādhīnāḥ| kasmāt| [yasmāt] avidyātaḥ samutpadyante rāgādayaḥ kleśāḥ| tebhyo'kuśalaṃ
karma| tataḥ kāyānubhavaḥ| tatpratyayo vividhavipatyupāyāsānāṃ pratilābhaḥ| yathoktaṃ
sūtre-avidyānivṛtasya [bhikṣavo vālasya] tṛṣṇāsamprayuktasyaivamayaṃ kāyaḥ samudāgata iti|
siṃha nādasūtre coktam-upādānāni tṛṣṇānidānānīti| gāthā cāha-yāḥ kāścidimā durgatayo'smiṃlloke
paratra ca|avidyāmūlakāḥ sarvā icchālobhasamucchrayāḥ|| iti|avidyāsamutpannatvātsarvakleśānām|
pṛthagjanā vedayante [sukhata] imān skandhān pañca [ye] 'śucayo'nityā duḥkhāḥ śunyā
anātmakāḥ| ya āryāḥ te tān duḥkhān vedayante| samyaṅmanaskārātpañca skandhān prajahāti|
yathoktaṃ sūtre-ātmasaṃjñā mithyāviparyāsa iti prajānato na punarutpadyata iti| ato'vidyāpratyayo
bandho vidyāpratyayo mokṣa iti| loke sattvā avidyābalādalpādabhiniveśādbahūnādīnavān
na paśyanti| yathā śalabhā agnau patanti| yathā vā matsyā aṅkuśaṃ gilanti| tathā sattvā
api dṛṣṭe'lpāsvādagṛddhā bahūnādīnavān na pratīkṣante| tīrthikagranthairutpannamithyādṛṣṭikā
vadanti na santi puṇyādīni iti| sarvamiyamavidyā| asatāṃ mārgo'kuśalahetuḥ| akuśalahetuḥ
sarvo'vidyā| mithyādṛṣṭyā kṛtakarmaṇā bhūyasā narake patanti| mithyādṛṣṭayaḥ sarvā avidyayotpadyante|
buddho bhagavān sarvajñaḥ śāstā trayāṇāṃ dhātūnāṃ samyak caryāviśuddha āryavinīta
ityādi tīrthikā na vivicya prajānanti| yathā sadratnamandhā nirākurvanti| ime'vidyāyā
doṣāḥ|kiñca sarvasattvānāṃ vipattyupāyasavipralopādayaḥ sarve'vidyādhīnāḥ| sarve ca
lābhasaṃsiddhiprakarṣā vidyādhīnāḥ| yo vardhitāvidyaḥ sa ekāntato'vīcinarake patati| yathā
kalpādau janā āsvādastuccha ityanabhijñāya [tatra] rāgādhyavasāyamutpādayāmāsuḥ| ato rūpabalāyurādayo
vinaṣṭāḥ| ato jñātavyamavidyayā sarve lābhāḥ pramuṣitā iti| iyamavidyā ca tatprajñānamātreṇa
prahīyate| rāgādibhistu na tathā| rāgacitte nāsti krodhaḥ| krodhacitte nāsti
rāgaḥ| avidyā tu sarvacitteṣu vartate| abhāvitaprajñasya cāvidyā sadā citte vartate| sarvakleśeṣu
avidyā prabalā| yathoktaṃ sūtre-avidyā pāpīyasī gurvī durvimokā ca iti| avidyā
ca dvādaśanidānānāṃ mūlam| asatyāmavidyāyāṃ karmāṇi nopacīyante na saṃsidhyanti| kasmāt| nahyasti
arhatāṃ sattva[saṃjñā]lakṣaṇam| avidyāvirahānna karmāṇyu pacīyante| karmaṇāmanupacayādvijñānādīnyaṅgāni
na punaḥ prādurbhavanti ato jñāyate avidyā sarvaduḥkhānāṃ mūlamiti|pratyakṣaṃ
dṛśyate khalu asminnaśucikāya āsaṅgaḥ, anitye nityasaṃjñā ca| yathā riktamuṣṭirbālānāmullāpanāya|
yathā ca māyā mūḍhānāṃ puraḥ pradarśayati mṛdaṃ suvarṇamiti| prākṛtā mūḍhā
dṛṣṭe pāpādhiṣṭhitā abhidhānenollapanīyā bhavanti| tathā lokā api cakṣuṣā aśuci dṛṣṭvā
tadvañcitā bhavanti| caittā dharmā kṣaṇikāḥ, nimittagrahaṇādutpadyante| kṣaṇike rūpe mohānnimittaṃ
gṛhṇanti| tathā śabdādāvapi| tasmāddurvimokā| ime'vidyāyā doṣāḥ|(pṛ) avidyābahulasya
puṃsaḥ kāni lakṣaṇāni| (u) ayaṃ bhayasthāne nirbhayo bhavati| susthāne prītivigataḥ sajjanadveṣī
durjanasnidgho'bhiprāyasya viparyayagrāhī priyamitre sadā pratikūlaḥ tucchavastuṣu
sāragrāhī alpahrayapatrapo na vicikitsāpratīkṣī, na pareṣāṃ tarpaṇa ātmanāpi durniṣevaṇo
mūḍho'vijñātā sujīrṇamalinavastro bhramati| ramyapradeśādaśucipradeśamandhakāre prayāti|
ātmanaivātmānaṃ mahāniti ślāghamānaḥ parasya laghūkaraṇe tṛpyati| apathenātmaguṇān prakaṭayati|
doṣaṃ doṣa iti na vijānāti| hitaṃ hitamiti na vijānāti| apariśuddho'nairyāṇiko bhāṣaṇe'paṭuḥ
sadā krodhopanāhamuditaḥ paropadeśaṃ viparyayato gṛhītvā [tatra] paramādhyāvasito
durlabhamabhyasya suvinaśvaraṃ labhate| labdhasyāpi nārtha vetti| viditamapi mithyā viparyayati|
evamādilakṣaṇāni sarvāṇyavidyādhīnāni| ato jñāyate'vidyā'pramāṇaduṣṭā ataḥ prahātavyeti|(pṛ)
kathaṃ prahātavyā| (u) tattvajñānaṃ bhāvayato'vidyā prahīyate| (pṛ) skandhadhātvāyatanānāṃ
jñānamapi tattvajñānam| kasmātsūtra uktam-avidyāyā bhaiṣajyaṃ pratītyasamutpādaḥ
pratītyasamutpādabhāvanā vā iti| (u) tīrthikā bahavo bhrāntāḥ| hetau bhrāntā vadanti-īśvarā
dayo lokakāraṇamiti| vastutastu bhrāntā vadanti-asti dravyamastyavayavītyādi| pratītyasamutpādā[di]dvayaṃ
bhāvayato ['vidyā] prahī yate| (pṛ) pratītyasamutpādo'vidyāyā bhaiṣajyam|
kasmāducyate dvayamiti| (u) anyajñānasaṃjihīrṣayā| skandhadhātvāyatanādi bhāvayannapi
avidyāṃ bhinatti| mithyādṛṣṭimātraṃ gurutarāvidyā| mithyādṛṣṭiśca pratītyasamutpādapraheyā|
ato dvayamityucyate| evaṃ rāgadveṣāvapi| laukikā bhūyasā ghaṭādipade bhrāntāḥ| yathā
ghaṭapadaṃ śṛṇvato manasi saṃśaya udeti kiṃ rūpādiḥ ghaṭaḥ kiṃvā rūpādivyatirikto'nyo'sti
ghaṭa iti| evaṃ pañcaskandhātmakaḥ puruṣaḥ kiṃ vā tadvyatirikto'nyo'sti puruṣa iti| samāhitacittaḥ
kāya evātmā kāyādanya ātmā iti śāśvatocchadākhye'ntadvaye na patati| yaḥ prajānāti
ghaṭaḥ pratītyasamutpanno rūparasagandhasparśamaya iti| evaṃ rūpādayaḥ skandhaḥ puruṣa iti|
[sa] evaṃ prajānan nāmajaṃ saṃśayaṃ prajahāti| idaṃ nāma dharmāṇāṃ paramārthaṃ sañchādayati|
yathāha devatāparipṛcchāsūtram-nāma sarvamadhvabhāvi nāma bhūyo na vidyate|ekadharmasya
nāmno'sya sarve dharmā vaśānugāḥ|| iti|kiñcāha-lokasya samudayaṃ paśyato'bhāvadṛṣṭirnirudhyate|
lokasya nirodhaṃ paśyato bhāvadṛṣṭirnirudhyate| iti| api coktam-saṃskārāṇāṃ santatiṃ
pañcaskandhānāṃ saṃsaraṇaṃ vadanti| ime'vidyādīnavāḥ pratītyasamutpādaṃ bhāvayato nirudhyanta
iti| ukta ñca sūtre-yaḥ pratītyasabhutpādaṃ paśyati sa dharmaṃ paśyati| yo dharmaṃ
paśyati sa buddhaṃ paśyatīti| evaṃ yo nāmajaṃ saṃśayaṃ prajahāti so'parapratyayaḥ paramārthato
buddhaṃ paśyati| atastattvajñānādavidyā kṣīyate| pratītyasamutpādaṃ samyak prajānan
tattvajñānaṃ pratilabhate| saṃkṣepata uktaṃ caturaśītidharmaskandhe-yā kācana prajñā sarvā
sā'vidyāvyāvartinīti| avidyā ca sarvakleśānāṃ mūlaṃ sarvakleśānāṃ sahakāriṇī cetyevaṃ pratītyasamutpāda
[jñāne] avidyā prahīyate||avidyāvargaḥ saptaviṃśatyuttaraśatatamaḥ|128 mānavargaḥ(pṛ)
trayaḥ kleśāḥ saṃsārasya mūlamityuktam| ato'nyaḥ punarasti na vā| (u) asti mānākhyaḥ|
(pṛ) katamo mānaḥ| (u) mithyācittenātmana unnatirmāna ityucyate| māno'yaṃbahuvidhaḥ|
avara ātmani unnatirmānaḥ| sameṣu samatāmanyatā'pi māna ityucyate| tatrātmabuddhinimittagrahadoṣasattvāt|
sameṣu ātmana unnatirmahāmānaḥ| viśiṣṭeṣu ātmana unnatirabhimānaḥ| pañcasu
skandheṣu ātmanimittagraho'smimānaḥ| asmimāno dvividho nimittapradarśano'nimittapradarśana
iti| nimittapradarśanaḥ pṛthagjanānāmātmamāno yaduta rūpamātmā, rūpavānātmā, ātmani
rūpaṃ, rūpa ātmā iti darśanam, evaṃ yāvadvijñānamapi| iti viṃśatidhā pradarśanāt nimittapradarśanaḥ|
animittapradarśanaḥ śaikṣajanānāmasmimānaḥ| yathā sthaviraḥ kṣemaka āha-na khalvāyuṣman
rūpamasmīti vadāmi, na vedanā, na saṃjñā, na saṃskārā, na vijñānam, [nāpyanyatra
vijñānādasmīti vadāmi]| api ca ma āyuṣman pañcasūpādānaskandheṣu anusahagato'smīti mānaḥ asmīticchandaḥ
asmītyanuśayo'samuddhataḥ| [ityādi]| ayamasmimāna ityucyate|yaḥstrota āpattyādiphalaviśeṣānapratilabhya
pratilabdhavāniti vadati so'dhimānaḥ| (pṛ) alābhe kasmādbhavati
lābhabuddhiḥ| (u) dhyānābhyāse'lpāsvādalābhāt saṃyojanā nuśayaṃ vyāvartayati na punaścitte
samudācarati| ato'yaṃ māno bhavati| śrutacintāmayaprajñābalena ca sadā kalyāṇamitramupasadya
[ta]tsamudācāravivekamabhirocayati| pañcaskandhānāṃ lakṣaṇamalpaṃ jñātvā strotaāpattyādiphalasaṃjñāmutpādayati|
[aya] madhimānaḥ|(pṛ) adhimānasya ke doṣāḥ| (u) ante daurmanasyopāyāsairbhavitavyam|
yathoktaṃ sūtre-yo bhikṣuḥ kathayati ahaṃ samuddhatavicikitsaḥ pratilabdhamārga
iti| [tasya] purata evaṃ kathayet-atigabhīraḥ pratītyasamutpādo lokottaradharma
iti| yadyayaṃ bhikṣurvastuto'pratilabdhamārgaḥ| [tadā'sya] imaṃ dharmaṃ śṛṇvataḥ kaukṛtyopāyāso
bhavati| ato yatnenādhimānamimaṃ samucchindyāt| adhimānini buddhā bhagavanto mahākāruṇikā
api [taṃ] dūrīkṛtya na dharmāvavādaṃ kurvanti| ataḥ samucchindyāt| kiñcādhimānī dharmasya
mithyādarśane viharati| ato nāsti tāttviko guṇaḥ| tadyathā vaṇik gabhīramahāsamudragato
ratnābhāseṣvāsakto bhavati| tathā'yamapi buddhaśāsanārṇavagataḥ alpaṃ dhyānasukhaṃ
pratilabhya pāramārthikamārga iti tatrāsaṅgaṃ janayati| adhimānī ante maraṇakāle na mārgaṃ
vedayate| ato yatnena pāramārthikatattvajñānamanviṣyāt| adhimānī svārthaṃ vināśayati sammohañca
bardhayati| alabdhe labdhasaṃjñāvatvāt| ato nātmānamātmanaiva vañcayet| iti kṣipraṃ
visṛjet|yaduttamaṃ puruṣamavaraṃ vadanti| tadayathā bhavatīti ayathāmāna ityucyate| ayaṃ
svayamucco'pi svātmabhāvamavanamayati| yadaguṇāḥ santa ātmānamunnamayanti| tanmithyāmāna ityucyate|
akuśaladharmairātmana uccakaraṇamapi mithyāmānaḥ| yat sujane pūjye pṛṣṭhato'satkāra
uddhatamānaḥ saḥ| ityādi mānalakṣaṇam|(pṛ) kathaṃ māna utpadyate| (u) skandhānāṃ paramārthalakṣaṇamajānānāṃ
māna utpadyate| yathoktaṃsūtre-ye kecit [śramaṇā brāhmaṇā vā] anityena
rūpeṇa [duḥkhena vipariṇāmadharmeṇa] śreṣṭho'hamasmīti samanupaśyanti| sadṛśo['hamasmāti
samanupaśyanti] hīno ['hamasbhīti samanupaśyanti] kimanyatra yathābhūtasyādarśanāt| evaṃ
yāvadvijñānamiti| skandhānāṃ paramārthalakṣaṇaṃ jānatāṃ nāsti mānaḥ| kāyānusmṛtiṃ bhāvayato
nāsti mānaḥ| yathā gauḥ śṛṅgamapekṣya tīkṣṇo bhavati| tacchṛṅge gate na bhavati| kāyo'śuciḥ
navadvāreṣu malaprasrāvī| kaḥ prājña imamapekṣya ucco'smīti [manyeta] evamādikāyānusmṛtipratyaye
tu nāsti mānaḥ| prājño jānāti sarve sattvā yadi vā daridrī yadi vā dhanī yadi
vā pūjyo yadi vā jadhanyaḥ sarve'pi asthimāṃsasnāyusirāpañcasandhipeśīkalalasamavāyamayakāyāḥ,
jātijarāvyādhimaraṇadaurmanasyaparidevaduḥkhopāyāsasamanvitā rāgakrodhādipuṇyapāpakarmayuktā
narakādidurgatibhāginaśceti| kathamutpādayenmānam| ābhyantaraṃ bāhyaṃ cittaṃ pratītyasamutpannaṃ
sarvaṃ kṣaṇikamiti paśyato na bhavati mānaḥ| cittasamādhiñca samyak bhāvayato
na bhavati mānaḥ| kasmāt| nimitte'nugate hi māna utpadyate| asati nimitte kutra mānamutpādayet|
kiñca prājñasya śīlādiṣu satsu na bhavati mānaḥ| kasmāt| śīlādayo hi sarve eṣāṃ kleśānāṃ
kṣayakarāḥ| asatsu guṇeṣu kaḥ prājño'sadvastuni mānamutpādayet| anityatādilakṣaṇaṃ
bhāvayato māno nirudhyate| kaḥ prājño'nityena duḥkhena aśucinā padārthena mānaṃ kuryāt|(pṛ)
mānasya ke doṣāḥ| (u) mānātkāyo bhavati| kāyātsarvaṃ duḥkhaṃ pravartate| yathāha bhagavān
sūtre-yadāhaṃ māṇavako'bhūvam, na tadā mānalakṣaṇamājñāsiṣam ahamiti vedanāvyākaraṇaṃ kutracidutpatsyata
iti| anyamānānāmaprahīṇatvāt| sarve kleśā nimittagrahānuvartinaḥ| ahamiti
nimitteṣu mahat| ato jñāyate mānātkāyo bhavatīti| māno'yaṃ mohabhāgīyaḥ| kasmāt| cakṣuṣā
rūpaṃ dṛṣṭvā ahaṃ paśyāmītyāha| māno'yamanītyā ca pravartate| kasmāt| sarve lokā anityā duḥkhā
anātmakāḥ| kathamanena māno bhavati| ato rāgadveṣamohāḥ paramānītayaḥ| manoddhitaṃ karma
tīkṣṇaṃ gurukañca| gabhīrāsaktatvāt| rāgoddhitantu nedṛśaṃ bhavati| mānabalādrāgādayo
vardhante| anena rāgeṇa labdho gotrādimānastu vipulaṃ vardhate| asmimānapratyayaṃ pravartate
nīcakulam| siṃhavyāghra vṛkeṣvapi bhavati| asmātpratyayānnarake patati| mānasya santyevamādīnyapramāṇānyavadyāni|(pṛ)
kiṃ mānabahulasya lakṣaṇam| (u) ayaṃ samupāttadhārṣṭyo duḥsahabhāṣaṇo'satkāracitto'lpabhayaḥ
svairācāramuditaḥ svayañca mahāduḥśāsano yatkiñcijjadhanya[mapi]svayaṃ
bahumānī, parakutsanapriyāluritīme doṣā durapaneyāḥ| ato jñāninā nācaritavyāḥ|
māno'yaṃ sarvaguṇānāṃ vighaṭakatayā pravartate||mānavargo'ṣṭhāviṃśatyuttaraśatattamaḥ|129
vicikitsāvargaḥśāstramāha-vicikitsā nāma tattvārthe buddhyaviniścaḥ kimasti vimuktiḥ
kiṃ vā nāsti| kimasti kuśalamakuśalam| uta na| kimasti ratnatrayam| uta na iti|(pṛ) vṛkṣe
saṃśayo bhavati kiṃ sthāṇuḥ kiṃ vā puruṣa iti| mṛtpiṇḍe saṃśayo bhavati kiṃ mṛtpiṇḍaḥ uta
kokila iti| madhukare saṃśayo bhavati kiṃ madhukaraḥ kiṃ vā jambūphalamiti| sarpe saṃśayo
bhavati kiṃ sarpaḥ kiṃ vā rajjuriti| ghoṭakamṛge saṃśayo bhavati kiṃ prabhā kiṃ vā salilaṃ
iti| evamādayaḥ saṃśayahetavaścākṣuṣavijñānajanakāḥ| dhvanau saṃśayo bhavati kiṃ mayūrakṛta
uta manuṣyakṛta iti| gandhe saṃśayo bhavati kimutpalagandhaḥ uta saṃparkagandha iti| rase
saṃśayo bhavati kiṃ māṃsarasa uta māṃsābhāsarasa iti| sparśe saṃśayo bhavati kimautpattikatantava
uta paripakvatantava iti| mānasavijñānantu nānāvidhasaṃśayajanakam| yathā kimayaṃ
dharmo dravyavān uta guṇamātram| vimastyātmā uta na ityevamādayaḥ kiṃ saṃśayā na santi|atra
brūmaḥ| sthāṇurvā puruṣo va ityevamādibhistu na kleśā bhavanti| na ca te punarbhavasya
pratyayā bhavanti| kṣīṇāsravāṇāmapyetatsambhavāt|(pṛ) vicikitseyaṃ kathamutpadyate| (u)
dvividhadharmadarśanaśravaṇajñānairvicikitsā bhavati| kasmāt| pūrvaṃ dvidhāvasthitaṃ padārthaṃ
sthāṇuṃ puruṣañca dṛṣṭvā paścāddūrataḥ paśyati puruṣādi vastu tadā saṃśeta sthāṇurvā
puruṣo veti| tadā mṛdādāvapi| dvidhāśravaṇam-yadi kaścicchṛṇoti asti puṇyaṃ pāpamiti| paścācchṛṇoti
loke nāstīti| ataḥ saṃśayo bhavati| dvidhājñānam-yadā deve varṣati nadī samṛddhā
bhavati| jalasetubhede'pi nadī samṛddhā| yathā deve vivṛkṣati pipīlikāpotānyaṇḍavāhīni| kasmiṃścit
[kutracit] khanatyapi aṇḍasaṃkrānto gacchati| mayūrakūjanaṃ puruṣo'pi kartuṃ śaknoti|
kiñcidvastu dṛśyaṃ yathā ghaṭaḥ| kiñcidadṛśyaṃ yathā'lātacakram| adṛśyaṃ vastu yathā
vṛkṣamūlaṃ pṛthivyāmadhastāt jala[sthaṃ]vā| kiñcidavastu adṛśyañca yathā dvitīyaṃ śiraḥ tṛtīyo
bāhuḥ| evamādibhirdvidhādharmadarśanaśravaṇajñānaiḥ saṃśayo bhavati|aparīkṣya darśanācca
saṃśayo bhavati| yathā'tidūrādibhiraṣṭapratyayaiḥ| dvidhāśraddhāvattvena ca saṃśayo bhavati|
yathā kaścidvadati-asti paraloka iti| [anyaḥ] kaścidvadati nāstīti| ubhayorapi puruṣayoḥ
śraddhāvataḥ saṃśayo bhavati| vimate vastuni yāvadviśiṣṭalakṣaṇaṃ na paśyati tāvatsaṃśayo
bhavati| viśiṣṭalakṣaṇaṃ paśyatastu saṃśayo na bhavati| (pṛ) kathaṃ viśiṣṭhalakṣaṇaṃ
paśyati| (u) darśanaśravaṇajñānānāṃ viniścayādvigatasaṃśayo bhavati| bhagavacchāsane yaḥ
kāyena dharmatālakṣaṇaṃ sākṣātkaroti| so'tyantavigatasaṃśayo bhavati| yathā bodhisattvo bodhimaṇḍe
niṣaṇṇo'vadat vyavasāyena brāhmaṇalabdhaṃ gamīraṃ dharmamabhisametya pratyayān jānan
paśyaṃśca prakṣīṇasaṃśayajālo bhaveyamiti| sadyuktiprajñālābhinaśca saṃśayaḥ prahīyate|
yathā jñānī saṃskārāṇāṃ pratītyasamutpādaṃ śrutvā vijñāya ca nirdhāsyati saṃsāro'nādirityevamādi|(pṛ)
vicikitsāyāḥ ke doṣāḥ| (u) vicikitsābahulasya laukikaṃ lokottaraṃ sarvaṃ na
sidhyati| kasmāt| sandidghaḥ pumān na kāryaṃ karma karoti| yat karoti tat jaghanyaṃ bhavati|
sādhayitumakṣamatvāt| uktañca sūtre-vicikitsā cittasyānuprarohaḥ| tadyathā satṛṇakṣetre'nuprarohabahulatvādanyatṛṇānyeva
na prarohanti| kiḥ punaḥ śālisasyādīni| evaṃ cittaṃ vicikitsāprasṛṣṭamasadvastunyeva
samādadhāti| kiṃ punaḥ samyak samādhau iti| kiñcāha bhagavān-vicikitsā
nāma tamaso rāśiriti| sa tamaso rāśistrividhaḥ atīto'nāgataḥ pratyutpanna iti|
sa tamaso rāśirātmadṛṣṭīnāmuttisthānam| puruṣo'yaṃ cittaṃ samādadhāno'pi mithyā samādadhāti|
vinā bhagavacchāsanaṃ na samyaksamādhimān iti vaktuṃ śakyate| bahavaḥ sattvā āmaraṇaṃ vicikitsāvinaṣṭāḥ|
tadyathāha-aṣṭakādayaḥ pañcābhijñā maharṣayaḥ saṃśayālīḍhā vipannā iti|
saṃśayānasya dānādi kurvataḥ puṇyamavipākaṃ vā syādalpavipākaṃ vā| kasmāt| imāni puṇyakarmāṇi
cittodgatāni| tasya puruṣasya cittaṃ sadā vicikitsākaluṣitamityato nāsti kuśalam| uktañca
sūtre-vicikitsitacitto dānaṃ datvā pratyantabhūmau vipākaṃ vedayata iti| kasmāt| vicikitsābahulo
naikāgracitto yathākālaṃ pāṇibhyāṃ prayacchati| nāpi vividhaṃ satkāracittamutpādayati|
ataḥ pratyantabhūmau kṣudraṃ vipākaṃ vedayate| tadyathā pāyāsyādayaḥ kṣudrarājāḥ|(pṛ)
nāstīyaṃ vicikitsā| kasmāt| vicikikitsā nāma caitasikadharmaḥ| caitasikāśca kṣaṇikāḥ|
san na vicikitsā| asan api na vicikitsā| naikaṃ cittaṃ sat asaditi bhavati| ato nāstīti jñāyate|
(u) nāhaṃ vadāmi kṣaṇikeṣvasti vicikitseti| anirdhāritacittasantāno vicikitsetyākhyāyate|
na tasmin samaye cittaṃ nirdhārayati ayaṃ sthāṇurayaṃ puruṣa iti| satanyamānamidaṃ
cittamaśraddadhānatvādāvilam| mithyādarśanādasti vā nāsti veti vicikitsanna śraddadhate|aśraddheyaṃ
dvividhā vicikitsāsambhavā mithyādarśanasambhavā iti| vicikitsāsambhavā laghutarā|
mithyādarśanasambhavā tu gurutarā| śraddhā ca dvividhā samyadgarśanasambhavā śravaṇasambhaveti|
samyadgarśanasambhavā śraddhā dṛḍhā bhavati śravaṇasambhavā tu naivaṃ bhavati||vicikitsāvarga
ekonatriṃśaduttaraśatatamaḥ|130 satkāyadṛṣṭivargaḥpañcasu skandheṣu ātmabuddhiḥ
satkāyadṛṣṭiḥ| vastuta ātmano'bhāvātpañcaskandhālambinītyucyate| kāyaḥ pañcaskandhātmakaḥ|
tatrotpannā [ātma] dṛṣṭiḥ satkāyadṛṣṭirityucyate| nirātmaka ātmanimittagrahaṇāt dṛṣṭirityākhyāyate|(pṛ)
pañcasu skandheṣu ātmeti nāmakaraṇe ko doṣaḥ| yathā ghaṭādayaḥ padārthāḥ
pratyekaṃ svalakṣaṇāḥ| na tatrāsti doṣaḥ| tathātmā'pi| skandhavyatirikta ātmā'stīti brūvatastu
doṣaḥ syāt| (u) yadyapi na skandhavyatirikta ātmetyucyate| tathā'pīdaṃ duṣṭam| kasmāt|
tīrthikā hi vadanti-ātmā nityaḥ| asminnadhvani kṛtakarmaṇāmante vipākavedanāt iti| evaṃ
bruvataḥ pañcaskandhā eva nityāḥ syuḥ| ātmavādī manyate ātmā eka iti| tathā sati pañcaskandhā
eka eva syuḥ| ityayaṃ doṣaḥ| ātmagrahaśca duṣṭaḥ| kasmāt| ātmabuddhau hi ātmīya [buddhi]
rasti| ātmīye sati rāgadveṣādayaḥ sarve kleśāḥ samudbhavanti| ato jñāyata ātmabuddhiḥ
kleśānāmutpattisthānamiti| yadyapīme na vadanti skandhavyatirikta ātmeti| [tathāpi] skandheṣu
nimittagrahānna [teṣāṃ] śūnyatāyāmavacaranti| śūnya[tā]yāmanavacaraṇātkleśāḥ sambhavanti|
kleśebhyaḥ karma sambhavati| karmato duḥkham| evaṃ jananamaraṇasantāno'vicchinno bhavati|
ima ātmakalpanayā kāyaśiraścakṣurhastapādasyaudārikaṃ vivekameva na labhante| kiṃ punaḥ
skandhānāṃ vivekam| eka ātmā nitya ātmeti samādānāt| yo na vivecayati| ko'vakrāmati śūnya[tāyā]m|
ātmadarśīnirvāṇabhīta ātmā na bhaviṣyatīti| yathoktaṃ sūtre-pṛthagjanāḥ śūnyānātmatāṃ
śrutvā mahābhītimutpādayanti ātmā na bhaviṣyati| ato nāsti kiñcidupalabhyamiti| evaṃ
pṛthagjanā yāvatpāmopahataṃ kāyaṃ prārthayamānā na nirvāṇāya prayante| yaḥ śūnyatājñānapratilābhī
sa punarnirbhīto bhavati| yathohopasenasūtram-brahmacaryaṃ sucaritaṃ mārgaścāpi subhāvitaḥ|tuṣṭa
āyuḥkṣaye bhoti rogasyāpagame yathā|| iti|ātmāstīti yo vadati sa mithyādṛṣṭau
patati| yadyātmā nityaḥ tadā sukhaduḥkhayorvikāro na syāt| asati vikāre nāsti puṇyaṃ pāpaṃ
vā| yadyanitya ātmā| tadā nāsti paralokaḥ| svabhāvato vimuktasyāpi nāsti puṇyaṃ pāpaṃ
vā| ato jñāyate satkāyadṛṣṭirgurutaraṃ pāpamiti| kiñca satkāyadṛṣṭiko'tyantamūḍhaḥ| pṛthagjanāḥ
sarve satkāyadṛṣṭyā vikṣiptacittā bhavanti| atyāsaṅgāt saṃsāre yātāyātā bhavanti| yo
nairātmyaṃ paśyati tasya yātāyātaṃ samucchidyate|(pṛ) yadi pañcaskandhā anātmakāḥ| kasmāt
satvānāṃ tatrātmabuddhirbhavati| (u) martyo devaḥ pumān strī iti nāmanimittaṃ śṛṇvataḥ saṃjñāvikalpādātmabuddhirutpadyate|
na tu hetunā| hetvabhāvenātmabuddhirutpadyate yaduta yadyātmā
nāsti kaḥ sukhaṃ sukhaṃ vedayet, iryāpathavyavahāroddhitapuṇyapāpakarmaṇā vipākaṃ [ko]
vedayeteti| anādau saṃsāre ca cirasañcitamātmanimittantu tadanuśayasādhanam| yathā ghaṭādinimittam|
ata ātmabuddhirutpadyate| sarvavedanāskandheṣu ātmabuddhirutpadyate na tu vedanāyām|
ata ucyata ātmamatiryatrotpadyate tatrātmāstīti| kasmāt| na hi sarvatrātmamatirbhavati|
vyāmohādātmamatirutpadyate| tadyathā andha [kalpa] sya śakalādi labdhvā suvarṇamaṇisaṃjñā
bhavati| kiñcāyaṃ śūnyatāvivekajñānālābhī mohātpaśyatyātmānam| tadyathā māyā[marīcī]
gandharvanagarālātacakrādiṣu astīti matirbhavati|(pṛ) paśyāmaḥ khalu pratyakṣaṃ rūpakāye
keśanakharomādyavayavān pratyekaṃ vibhinnān| kaḥ sacetanastānātmānaṃ manyeta| (u) kecitpaśyanti
ātmānaṃ yavasadṛśaṃ sarṣapādisamānaṃ hṛdayāntarvartinañca| brāhmaṇānāmātmā śuklaḥ|
kṣatriyāṇāmātmā pītaḥ| vaiśyānāmātmā raktaḥ| śūdrāṇāmātmā kṛṣṇa iti| uktañca vede-purāsīnmahān
puruṣa ādityavarṇaḥ tamasaḥ parastāt| tamevaṃ vidvānamṛta ihabhavati| nānyaḥ panthā vidyate
['yanāya]| aṇoraṇiyān mahato mahīyānātmā guhāyāṃ nihito'sya jantoḥ| tamakratuḥ paśyati
[vītaśokaḥ] sūtraṃmaṇigaṇeṣviva|evaṃ kecinmanyante rūpamātmeti| sthūlacetanā āhuḥ vedanā''tmeti|
vṛkṣaśilādau vedanāyā abhāvāt jñeyaṃ vedanaivātmeti| madhyamacetanā āhuḥ saṃjñā
ātmā, sukhaduḥkhayoratītayorapi [tat] saṃjñāvadātmeti buddhi[sattvā] t| sūkṣmacetanā āhuḥ
saṃskāra ātmeti| ghaṭādāvatīte'pi [tat] cetanāvānātmeti buddheḥ| paramasūkṣmacetanā āhu-vijñānamātmeti|
cetanā'pi audārikī| cetanāyāmasyāmatītāyāmapi [tat] vijñānavānātmeti buddheriti
jānanti| [yasya] pañcasu skandheṣu ātmabuddhirbhavati| na sa vivecayati vedanādīn skandhān|
rūpaṃ cittañca sammiśrya ātmasaṃjñā samutpadyate| yathā rūpādicaturdharmasāmānye ghaṭasaṃjñotpadyate|
rūpādivibhāgena viṃśatibhāgaiḥ paśyati rūpamātmeti| kasmāt| rūpavānayamātmeti
pratīto dharmo vedanādīnāmāśrayaḥ| vedanādaya ime rūpe pratibaddhā ityata ucyate rūpa[vān]
ātmeti| kecidvedanādigataṃ rūpaṃ paśyanti| vedanādaya ime'nupalabhyamānadharmā ityato
rūpamāśrayante| yathā ākāśo'nupalabhya ityataḥ pṛthivyādaya āśrīyante| eva [mātmadṛṣṭe]
viṃśatibhāgā mohādbhavanti|(pṛ) cakṣurādiṣu kasmānnocyata ātmeti bhāgaḥ| (u) asti ca| yathoktaṃ
sūtre-yadyāha kaścit yaccakṣurayamātmeti| tanna yujyate| kasmāt| cakṣurutpannavināśi|
yadi cakṣurayamātmā| tadā ātmā utpannavināśī syāt| cakṣurādīni pṛthak pṛthagviśiṣṭalakṣaṇāni|
yadyucyate cakṣurātmeti| śrotrādayo nātmā syuḥ| tattu na yujyate| yadi śrotrādayaḥ
punarā [tmā]| tadā eka eva pumān bahvātmā syāt| rūpādīnāṃ saviśeṣatvāt vaktuṃ śakyaṃ rūpamevā
na vedanādaya iti|(pṛ) nāstyātmeti yadvacanam| sāpi mithyādṛṣṭiḥ| kathamidam| (u) asti
satyadvayam| paramārthato'styātmeti yadvacanaṃ sā satkāyadṛṣṭiḥ| saṃvṛtito nāsti ātmeti
vacanaṃ mithyādṛṣṭiḥ| lokasatyato'styātmā paramārthato nāstyātmeti vacanaṃ samyak dṛṣṭiḥ|
paramārthato nāsti saṃvṛtito'stīti vadan na dṛṣṭau patati| evamasti nāstīti vacanaṃ jñeyam|
yathā vyāghrī svapotaṃ mukhenāpaharati atiniṣṭhuragrahaṇe kṣataṃ [bhavediti] atiśithilagrahaṇe
bhraṃśo [bhavediti]| evamāstitvaṃ pratipannaścetsatkāyadṛṣṭau patati| ātmanāstitvaṃ
pratipannaścenmithyādṛṣṭau patati| kṛtahānamakṛtābhyāgama ubhayaṃ duṣṭam| nāstīti pratipannasya
[kṛta]hānam| ātmāstīti pratipannasyā [kṛtā] bhyāgamaḥ| ataḥ sūtra uktaṃ-dvāvantau parihāryāviti|
paramārthato nāstīti vadan saṃvṛtito'stīti ca vadan antadvayaṃ parityajya madhyamāyāṃ
pratipadi caratītyākhyāyate| buddhaśāsanamavivādamanutkarṣaṇam| paramārthato nāstītyuktau
paṇḍito notkarṣati| saṃvṛtito'stītyuktau pāmaro na vivadate| tathāgataśāsane'śāśvatānucchedā
pariśuddhā madhyamā pratipat| paramārthato nāstitayā na śāśvataḥ| saṃvṛtitostitayā
nocchedaḥ|(pṛ) yo dharmaḥ paramārthato nāsti sa sutarāṃ nāstīti syāt| kena punarucyate
saṃvṛtito'stīti| (u) sarvairlaukikairvyavahriyate astīti yaduta karma karmavipāko yadi
vā bandho yadi vā mokṣa iti| ime sarve mohajāḥ| kasmāt| ime pañcaskandhāḥ śūnyā māyopamāḥ
jvālāvacca santānenotpannatvāt| pṛthagjanānāṃ titīrṣayā astītivacanamanuvartate| yadi nāstīti
vadet| tadā pṛthagjanā vyāmuhya yadi vā ucchedavāde pateyuḥ yadi vā skandhānāṃ nāstītākathane
avineyāḥ syuḥ| puṇyapāpādikarmabhirbandho vā mokṣo vā na sidhyet| yastaṃ mohavādaṃ
vināśayati| saḥ svayameva śūnyatāyāmavatarati| tadāsya sarvā mithyādṛṣṭayo na bhavanti| ataḥ
paramārthasatyaṃ paścāducyate| yathā strīpuṃnimittavyāvṛttaye kāyapratyavekṣaṇamādāvupadiśyate|
atha keśaromanakhādibhiḥ kāyavikalpalakṣaṇa [mupadiśyate] pañcaskandhamātramastīti|
atha śūnyatālakṣaṇena pañcaskandhanirodhalakṣaṇa [mupadiśyate]| pañcaskandhanirodhalakṣaṇaṃ
paramārthasatyamityucyate| saṃvṛtyā'stīti kathane na tadā punaḥ paramārthato nāstīti
vacanamapekṣyate| uktañca sūtre-yaḥ sarvadharmān niḥsvabhāvān prajānāti sa śūnyatāyāmavatarati|
iti| ato jñāyate pañca skandhā api na santīti| uktañca paramārthaśūnyatāsūtre-cakṣurādi
paramārthato nasti| asti tu saṃvṛtita iti| mahāśūnyatāsūtra uktam-yadidaṃ jarāmaraṇamiti
vacanaṃ yadi vāyaṃ puruṣo jarāmaraṇa [-lakṣaṇa] iti vacanaṃ| yadi vā tīrthikānāṃ vacanaṃ
kāya eva jīvaḥ, yadivānyaḥ kāyo'nyo jīva itīdamekārthakaṃ, vyañjanameva nānā| kāya eva
jīvaḥ anyaḥ kāyo'nyo jīva itīdaṃ vacane na brahmacaryaṃ bhavati| yaḥ pratiṣedhaḥ ayaṃ puruṣo
jarāmaraṇa[lakṣaṇa] iti nairātmyasyābhidhānam| yaḥ pratiṣedha idaṃ jarāmaraṇamiti tat jarāmaraṇasya
vyāvartanam| yāvadavidyāyāḥ iti| ato jñāyate paramārthato na jarāmaraṇādi| saṃvṛtyā
tūcyate jātipratyayaṃ jarāmaraṇam| iyamucyate madhyamā pratipat| kiñcoktaṃ rādhasūtre-rūpaṃ
rādha yūyaṃ vikirata vidhamata vidhvaṃsata vikrīḍanakaṃ kuruta [tṛṣṇā] kṣayāya [pratipadyata]
tadyathā pāṃsvāgārikāḥ| avastutvāt kṣayāya bhāvyā iti| skandhā api kṣayāya [bhāvyāḥ]|
paramārthato'bhāvāt skandhavṛttilakṣaṇavṛttimanusarato nātmamatiratyantaṃ prahīyate|
hetupratyayānāmanirodhāt| yathā vṛkṣaḥ paraśunā chinno bhasmasātkṛtaḥ| tathā'pi [tatra]
vṛkṣasaṃjñāmanuvartate| yadā tu mahāvāte opūyate jalena vā pravāhitaḥ tadā vṛkṣasaṃjñā nirudhyate|
evaṃ yadā vidhvaṃsitāni vikrīḍanakaṃ kṛtāni vikīrṇāni vidhmātāni niruddhāni pañcaskandhalakṣaṇāni,
tasmin samaye śūnyatālakṣaṇaṃ sampannaṃ bhavati| yathāha sūtram-rādha
yūyaṃ [rūpaṃ] vidhvaṃsata vikrīḍanakaṃ kuruta vikirata vidhamata bhāgaśo vidalayata sattvakṣayāya
iti| asmin sūtra uktam-pañcaskandhā anityāḥ sattvaśūnyāḥ na santīti| pūrvasmin sūtra
uktam-pañcaskandhā vikīrṇā niruddhāḥ te dharmaśūnyā bhavanti iti||satkāyadṛṣṭivargastrīṃśatyuttaraśatatamaḥ|131
anta[graha]dṛṣṭivargaḥdharmāḥ samucchidyante vā śāśvatā vā iti yadidaṃ
vacanaṃ tadanta[graha] dṛṣṭirityucyate| kecidābhidharmikā āhuḥ-yadā kaścidāha ātmā śāśvato
vā aśāśvato veti iyamevāntagrahadṛṣṭiḥ na sarve dharmāḥ[śāśvatā vā aśāśvatā vā] iti|
kasmāt| dṛṣṭaṃ khalu pratyakṣaṃ [yat] bāhyaṃ vastu samucchidyata iti| uktañca sūtre-astīti
darśanaṃ śāśvatagrahaḥ| nāstīti darśanamucchedagraha iti| kāya eva jīva ityucchedadṛṣṭiḥ|
anyaḥ kāyo 'nyo jīva iti śāśvatadṛṣṭiḥ| nāsti karma paraṃ maraṇāditi ucchedadṛṣṭiḥ| asti
karma paraṃ maraṇāditi śāśvatadṛṣṭiḥ| asti ca nāsti ca karma paraṃ maraṇādityatra yadastīti
sa śāśvata[vādaḥ] yannāstīti sa ucchedavādaḥ| naivāsti na ca nāstītyapyevam|(pṛ) ayaṃ
caturtho graho na dṛṣṭiḥ syāt| (u) lokasatyato'pi pudgalarahitatvāddharmāṇāṃ dṛṣṭirityucyate|
śāśvato'śāśvataḥ antavānanantavānityādi catuṣkoṭikamapyevam| uktañca sūtre-ṣaṭ sparśāyatanāni
nirudhyante santyanyānīti śāśvatavādaḥ| na santyanyānīti uccheda[vāda] iti| ātmā pūrvamakarot
paścātkariṣyatīti yaddarśanaṃ sā śāśvatadṛṣṭiḥ ātmā pūrvaṃ nākarot paścānna kariṣyatītīyamucchedadṛṣṭiḥ|
api cāha mithyādṛṣṭisūtram-puruṣasya saptakāyāḥ pṛthivyaptejovāyavaḥ
sukhaṃduḥkhaṃ jīvitamiti| mriyamāṇasya catvāri mahābhūtāni tammūlapratiśaraṇānīndriyāṇyākāśapratiśaraṇāni
iti| kiñcāha-kṣureṇa ca krakacena prāṇino hatvā [eka] māṃsapuṃñca kuryāt
nāsti [tato nidānaṃ]pāpaṃ [nāsti pāpasyāgama] iti| iyamucchedadṛṣṭiḥ| brahmajālasūtra
ucchedadṛṣṭilakṣaṇamuktam| asti paralokaḥ yaḥ kārakaḥ sa eva vedaka iti yadvacanam| iyaṃ
śāśvatadṛṣṭirityucyate|(pṛ) śāśvatocchedadṛṣṭiḥ kathamutpadyate| (u) yena hetunā bhavati tathāgataḥ
paraṃ maraṇāditi vadanti tato nidānaṃ śāśvatadṛṣṭirbhavati| yena hetunā na bhavati
tathāgataḥ paraṃ maraṇāditi vadanti tato nidānamucchedadṛṣṭirbhavati| (pṛ) kathamiyaṃ dṛṣṭiḥ
prahīyate| (u) śūnyatāṃ samyagbhāvayato nāstyātmadṛṣṭiḥ| asatyāmātmadṛṣṭau nāstyantadvayam|
yathoktaṃ yamakasūtre-nāstyaikakasmin skandhe tathāgataḥ| nāsti samudite skandhe tathāgataḥ|
nāsti cānyatra skandhāttathāgataḥ| evaṃ dṛṣṭa eva dharme [tathāgato]'nupalabhyamānaḥ|
kathaṃ vaktavyaṃ [yathā] kṣīṇāsravo'rhan kāyasya bhedā [ducchetsyati vinaṃkṣyati] na
bhavati paraṃ maraṇāditi| ato jñāyate nopalabhyate pudgala iti| pudgalasyānupalambhādātmadṛṣṭiḥ
śāśvatocchedadṛṣṭiśca nāsti| dharmāḥ pratityasamutpannā iti paśyato nāstyantadvayam|
yathā punaruktam-lokasamudayaṃ paśyato'bhāvadṛṣṭirnirudhyate| lokanirodhaṃ paśyato bhāvadṛṣṭirnirudhyata
iti| madhyamāyāṃ pratipadi viharataścāntadvayaṃ nirudhyate| kasmāt| dharmāṇāṃ
santatyotpādaṃ paśyata ucchedadṛṣṭi rnirudhyate| [teṣāṃ] kṣaṇikatāṃ paśyataḥ śāśvatadṛṣṭirnirudhyate|
kiñcoktam-na pañcaskandhāstathāgataḥ| na cāsti anyatra skandhāttathāgata
iti| ato jñāyate nocchedo na śāśvata iti| kāyādanya upalabhyata ityato naikaḥ kāyena bhavati|
sahāyaṃ sattva ityato nānyo bhavati| pañcaskandhāḥ punaḥ santanyanta ityataḥ sattvo jāyate
mriyata iti vaktameva na prabhavati| santānena pravṛttatvādanya iti na vaktuṃ śakyate|
santānasyaikatvenābhidhānāt| ime skandhāste skandhāścānya ityabhidhānāt śāśvatavādo na
bhavati| svasantānapratyayabalena pravartata ityata ucchedavādo na bhavati|antagrahadṛṣṭivarga
ekatriṃśaduttaraśatatamaḥ|132 mithyādṛṣṭivargaḥvastutaḥ satsu dharmeṣu nāstīti cittotpādanaṃ
mithyādṛṣṭiḥ| yathā vadanti na santi catussatyāni trīṇi ratnānītyādi| ūktañcasūtre-katamā
bhikṣavo mithyādṛṣṭiḥ, nāsti dattaṃ nāstīṣṭaṃ, nāsti hutaṃ, nāstisukṛtaduṣkṛtānāṃ
phalaṃ vipākaḥ| nāstyayaṃ lokaḥ nāsti paro lokaḥ, nāsti mātā nāsti pitā, na santi sattvā aupapātikāḥ,
na santi śramaṇabrāhmaṇāḥ samyaggatāḥ samyak pratipannā ya imaṃ lokaṃ parañca
lokaṃ svayamabhijñāya sākṣātkṛtya pravedayanti-kṣīṇā me jātiruṣitaṃ brahmacaryaṃ kṛtaṃ karaṇīyaṃ
nāparamitthatvāya iti| dattaṃ [yat] parahitāya prayacchati| iṣṭhaṃ iti vedokto devānāṃ
kṛte yāgaḥ| hutamiti devebhyo ghṛtādidravyahomaḥ| sukṛtamiti trayāṇāṃ sukṛtakarmaṇāmiṣṭaphalapratilābhaḥ|
duṣkṛtamiti trayāṇāṃ duṣkṛtakarmaṇāmaniṣṭaphalapratilābhaḥ| sukṛtaduṣkṛtakarmaṇāṃ[phalaṃ]
vipākaḥ ihalokaśubhāśubhakīrtyādiḥ devakāyādayaḥ pāralauke vipākaśca|
ayaṃ loka iti vartamānaḥ| paraloka iti anāgataḥ| mātā pitā janakau| sattva aupapātika iti
asmāllokātparalokagantā| arhanniti kṣīṇāsravaḥ| yadidaṃ sarvaṃ nāstīti sā mithyādṛṣṭiḥ| sattvānāṃ
saṃkleśo vyavadānaṃ jñānadarśanamajñānadarśanam-idaṃ sarvamahetukam| nāsti balaṃ nāsti
vīryam| nāsti ca teṣāṃ phalamityādi mithyādṛṣṭiḥ| saṃkṣipyedaṃ brūmaḥ-yadviparyayacittaṃ
sarvaṃ tanmithyādṛṣṭiḥ iti| tadyathā anitye nityasaṃjñā, duḥkhe sukhasaṃjñā, aśucau śucisaṃjñā,
anātmani ātmasaṃjñā anutkṛṣṭa utkṛṣṭasaṃjñā, utkṛṣṭe cānutkṛṣṭasaṃjñā, vyavadānamārge
avyavadānamārgasaṃjñā, avyavadānamārge ca vyavadānamārgasaṃjñā, abhāve bhāvasaṃjñā,
bhāve cābhāvasaṃjñā ityevamādīni viparyayacittāni| abhidharme yāḥ pañcadṛṣṭayaḥ brahmajālasūtre
ca dvāṣaṣṭidṛṣṭayaḥ sarvā [stā] mithyādṛṣṭayo bhavati|mithyādṛṣṭiḥ kathamamutpadyate|
(u) mohādutpadyate| ahetau hetvābhāse cāsaṃkliṣṭāsaktatvādbhavati| sukhahetāvāsaṅgādvadati
nāsti duḥkhamiti| bhraṣṭaśūnyatāmārgatvādvadanti nāsti duḥkhamiti| na hi duḥkhavedako'stīti|
laukikāḥ padārthā ahetukā apratyayā iti yadvadanti| yadi vā vadanti īśvarādihetukā na
tṛṣṇāhetukā iti| idaṃ nāsti samudaya iti| yena hetunā vadanti nāsti nirvāṇamiti| anyathā
vā vadanti nirvāṇam| idaṃ nāsti nirvāṇamiti| asati nirvāṇamārge kena prāpyeta| atha vā vadanti
asti vimuktermārgāntaramupavāsādiriti| idaṃ nāsti mārga iti| nāsti buddha iti| te vadanti
dharmā apramāṇāḥ| kathamekaḥ puruṣaḥ sarvān jānīyāt iti| atha vā manyante buddhaḥ puruṣāṇāṃ
pūjyo nāsti puruṣa ityato nāsti [sa] buddha iti draṣṭavyam| kleśānāṃ kṣayābhāvānnāsti
dharmaḥ| samyakcaryayā taddharmapratilābhino na santītyato nāsti saṅghaḥ| dattasya dṛṣṭaphalānupalambhādvadanti
nāsti dattamiti| uktañca sūtre-nāsti dattam| tadanumānamapyanaikāntikam|
loke kaściddānābhirato daridro bhavati| kṛpaṇastu dhanika ityādibhiḥ nāsti kāraṇairvadanti
dattamiti| nāstīṣṭaṃ nāsti hutamityapyevam| yadyagnau prakṣiptaṃ dravyaṃ bhasmasādbhavati|
tasya kiṃ phalamasti| nāsti sukṛtaṃ duṣkṛtaṃ, nāsti ca sukṛtaduṣkṛtānāṃ [phalaṃ]
vipākaḥ| yadi jīvo nityaḥ tadā nāsti sukṛtaṃ duṣkṛtam| yadi jīvo'nityaḥ tadā nāsti paralokaḥ|
nāsti paro loka ityato nāsti sukṛtaṃ duṣkṛtaṃ, nāsti sukṛtaduṣkṛtānāṃ vipākaḥ, nāstyayaṃ
loka iti| avayavaśaḥ pravibhajyamānā dharmā atyantābhāvatāṃ pratigacchanti| nāsti paro
loka iti| maraṇātparaṃ na bhavati pratītyasamutpāda ityato vadanti nāsti paro loka iti|
nāsti mātā pitā| te'pyavayavaśaḥ pravibhajyamānāḥ prakṣīyante| vadanti ca gomayamupādāya krimayo
bhavanti| na hi gomayaṃ krimīṇāṃ pitarau| ye mastakādayaḥ śarīrāvayavāḥ, na ta eva
matāpitroḥ śarīrāvayavāḥ| dharmāṇāṃ kṣaṇikatvāt mātā pitā ca kiṃ karoti| na sattvā aupapātikā
iti| sattvadharmābhāvādayaṃ loka eva nāsti| kiṃ puna [stadūrdhva] kāyaṃ vedayata iti|cetanākhyaḥ
sattvo'yaṃ kiṃ kāyātmakaḥ kimakāyātmakaḥ| yadi kāyātmakaḥ| tadā cakṣuṣā paridṛśyamāno'yaṃ
kāyaḥ khanyamāno mṛdbhavati| hūyamāno bhasma bhavati| krimibhuktaḥ purīṣaṃ bhavati|
ato nāstyaupapātikaḥ| akāyātmaka ityayaṃ dvividho yadi cittātmako yadi vā cittavyatirikta
iti| yadi cittātmakaḥ, tadā caittadharmaḥ| caittadharmaśca pratikṣaṇamutpattivināśī,
na sthāyī| kimuta paradehaṃ prāpnuyāt| yadi cittavyatiriktaḥ tadā nātmamatiḥ| parasya citta
eva nātmamatiḥ, kimutācittasthāne| ato nāstyaupapātikaḥ|nāstyarhanniti| sa kṣudhitaḥ sarvān
dṛṣṭvā annaṃ prārthayate| śīte satyauṣṇyaṃ prārthayate| tāpe śītaṃ prārthayate| ninditaḥ
kupyati| satkṛtastṛpyati| ato nāsti kṣīṇāsravaḥ| sūtre kecidvadanti-nāstyarhanniti| idaṃ
sūtramanusṛtya sā mithyādṛṣṭirbhavati| saṃkleśa iti| kāya eva saṃkleśaḥ| ato vadantyakāraṇamiti|
jñānadarśanamajñānadarśanamapyevam| nāsti balaṃ nāsti vīryamiti| paśyāmaḥ khalu sarve
sattvāḥ prajñaptikāraṇakā iti| kecidvadanti īśvaraḥ [svātantryeṇa] karaṇīyaṃ karotīti|
paśyāmaśca sarvān sattvān karmakāraṇatantrān na svatantrān| ato vadanti nāsti balaṃ nāsti
vīryaṃ [nāsti] ca tatphalamiti|anitye nityasaṃjñeti| yena kāraṇena kṣaṇika[vādaḥ] khaṇḍyate|
tena kāraṇena śāśvatadṛṣṭirutpadyate| vadanti ca dharmā nirudhyamānāḥ punaḥ paramāṇavo
bhavantīti| [anye] kecidvadanti mūlaprakṛtau pratiyantīti| dharmāṇāṃ vināśe'pi saṃjñānusmaraṇāt
sukhaduḥkhe vedayate| tasya śāśvatadṛṣṭirutpadyate| āhuśca jīvo nityaḥ| śabdo'pi nitya
iti| ebhiḥ kāraṇaiḥ śāśvatadṛṣṭirbhavati|duḥkhe sukha[saṃjñe] ti| yena kāraṇena vadanti
asti sukhamiti| yathā pūrvamuktaṃ trivedanāvarge| anena kāraṇenotpadyate sukhasaṃjñā| aśucau
śucisaṃjñeti| kāye'bhyāsaṅgāt cakṣuṣā aśuci dṛṣṭvā śucisaṃjñāmutpādayanti| keciccintayanti-ātmā
puruṣalakṣaṇalabdhaḥ| asya puruṣasya kāyamaśuciṃ paśyāmaḥ| asti punaḥ sattvo yena
śucīkriyata iti| ebhiḥ kāraṇaiḥ śucisaṃjñotpadyate|anātmani ātmasaṃjñeti| skandhānāṃ santānena
pravṛttiṃ dṛṣṭvā ekalakṣaṇaṃ gṛhṇāti| tadā ātmeti manyante| yathā ca pūrvamutpannaṃ
satkāyadṛṣṭeḥ kāraṇam| anenaiva kāraṇenātmasaṃjñā sambhavati| anutkṛṣṭa utkṛṣṭasaṃjñeti|
pūraṇādiṣu tīrthikācāryeṣu utkṛṣṭasaṃjñāmutpādayanti| brahmā svayamāha-ahamasmi mahābrahmā
prabhurdevānāṃ kartā jagata ityevamādi| kecidāhuḥ-yadi kaścitpañcakāmānāṃ sukhavedanāsampannaḥ
ayamutkṛṣṭa dharma iti| kecitpunarāhuḥ -yadi kaścidviraktaḥ prathamadhyāna[mārabhya]
yāvaccaturthadhyānamupasampadya viharati ayamutkṛṣṭa dharma iti| kecidāhuḥ-loke pratyakṣadṛṣṭeṣu
brāhmaṇāḥ pūjyāḥ| parekṣeṣu sattveṣu devāḥ pūjyā iti| iyamanutkṛṣṭa utkṛṣṭasaṃjñeti|
utkṛṣṭe cānutkṛṣṭasaṃjñeti| sarveṣu sattveṣu buddhaḥ paramapūjyaḥ| kecittasmin anutkṛṣṭasaṃjñāmutpādya
vadanti-ayaṃ kṣatriyaḥ alpakālikaśikṣāmārgaḥ| buddhavacanañca na cāṭukāvya
[vat] kleśagurukaṃ na vedasadṛśam| tadutkṛṣṭamiti na vadanti| santi saṅghe catuṣkoṭikāḥ
pudgalā ityato'nutkṛṣṭaḥ| evamutkṛṣṭe'nutkṛṣṭasaṃjñāmutpādayanti|avyadānamārge vyavadānamārgasaṃjñeti|
yatkecidāhuḥ-bhasmatīrthādisnānaiḥ puruṣaḥ śudhyatīti| kecidāhuḥ-jananamaraṇayoḥ
kṣayo'vasānaṃ vyavadānamārga iti| śīladhāraṇa brahmacaryamātra āsajya devapūjādayaśca
[vyavadānamārga ākhyāyeta] īśvara [prasādena] ca viśuddhiṃ labhata iti ca vadanti| kecidāhuḥ-tapaścaryayā
pūrvatanīnakarmakṣayo vyavadānamārga iti| [kecidāhuḥ]-laśunaṃ tyaktvā dadhinavanītādinā
viśuddhiṃ labhate| punaḥ prayataḥ snātvā brahmayajñapaṭhanatadūrdhvabhojanaṃ
viśuddhimārga iti| ebhirnānāvidhairasanmārgairvimukti rlabhyate natvaṣṭhāṅgikaviśuddhimārgeṇeti|bhāve'bhāvasaṃjñeti|
yat dharmā lokasatyataḥ santo'pi abhāva ityucyante| abhāve bhāvasaṃjñeti
yaducyate santi dravyāṇi astyavayavīti| santi saṃkhyāparimāṇādayo guṇā ityapi
vadanti| sāmānyalakṣaṇaṃ pṛthaktvalakṣaṇaṃ samavāyañca vadanti| prakṛtikālādayo'satpadārthāḥ
santīti ca vadanti| ebhiḥ kāraṇairutpannāni viparyayacittāni mithyādṛṣṭayo bhavanti| āsu
mithyādṛṣṭiṣu viśiṣya catasro dṛṣṭayaḥ| anyā ya ugrakleśā sā mithyādṛṣṭiḥ|(pṛ) iyaṃ mithyādṛṣṭiḥ
kathaṃ prahīyate| (u) sūtre bhagavatā proktasamyakdṛṣṭyā prajahāti| (pṛ) samyagdṛṣṭiḥ
kathamutpadyate| (u) yo darśanaśravaṇānvayajñānaiḥ samyagviniścinoti| tasya samyagdṛṣṭirbhavati|
samyaksamādhiṃ bhāvayataḥ samyagdṛṣṭirutpadyate| yathāha sūtram-samāhito yathābhūtaṃ
prajānātīti| na vikṣiptacitta [ityarthaḥ]|(pṛ) asyā mithyādṛṣṭeḥ ke doṣāḥ| (u) sarve
doṣā vipattivyasanāni ca mithyādṛṣṭyā bhavanti| sa āha-nāsti pāpaṃ nāsti puṇyaṃ sukṛtaduṣkṛtānāṃ
phalaṃ vipāka iti| ato dṛṣṭadharma eva na santi suvṛttāni| kiṃ punaranāgatāni| evaṃ
dūṣitasukṛtaduṣkṛtaḥ pumān samucchinnakuśalamūla ityucyate| sa niyatamavīcau patiṣyati|
yathoktaṃ ṣaṭpādābhidharme-krimipipīlikāhananaṃ puruṣahananād gurutaram iti| sa mithyādṛṣṭikaḥ
puruṣaḥ lokadūṣakaḥ satvānāṃ bhūyasāpakārāya pravartate| yathā viṣavṛkṣo hiṃsāyai prarohati|
tena kṛtaṃ kāyikaṃ vācikaṃ mānasaṃ karma sarvamaśubhavipākāya bhavati| yathoktaṃ
sūtre-mithyādṛṣṭikasya [bhikṣavaḥ] puruṣapudgalasya yatkāyakarma yathādṛṣṭisamāttaṃ samādattaṃ
yacca vākkarma........yacca manaḥkarma yā cetanā yā prārthanā yaḥ praṇidhiḥ ye ca saṃskārāḥ
sarve te'niṣṭāya akāntāya amanāpāya ahitāya duḥkhāya saṃvartate| tadyathā tiktakālābubījaṃ
koṣātakībījaṃ picumandabījamādrāyāṃ pṛthivyāṃ nikṣiptaṃ yaccaiva pṛthivīrasamupādīyate
yaccāporasaṃ tejorasaṃ vāyurasamupādīyate sarvaṃ tat tiktakatvāya kaṭukatvāya asātatvāya
saṃvartate| [tatkasya hetoḥ] bījaṃ hi bhikṣavaḥ pāpakam| evameva mithyādṛṣṭikasya puruṣapudgalasya
cittacaitasikā dharmā aniṣṭāya [akāntāya amanāpāya ahitāya duḥkhāya] saṃvartate|
[tatkasya hetoḥ] dṛṣṭirhi bhikṣavaḥ pāpikā iti| atastasya puruṣapudgalasya kṛtamapi dānādi
neṣṭaphalaṃ bhavati| pūrvakṛtamithyādṛṣṭicittena vinaṣṭatvāt| tatkṛtasyāśubhamevādhimātraṃ
bhavati| pāpakacittasya cirasañcitatvāt|saṃvareṇa ca kaścidasaddharmaṃ pratiroddhuṃ
śaknoti| asya puruṣapudgalasya nāsti sukṛtaṃ duṣkṛtamityato na yataḥ kutaścitprativiratiḥ|
atyantapramatto'saddharma carati| hryapatrapākhyadvividhaśukladharmasabhinnaḥ paśusamo bhavati|
yaśca vadati nāsti sukṛtaṃ duṣkṛtaṃ veti sa sadā citte'kuśalameva kāṅkṣate| tasya saddharmasamādāpanakāraṇameva
nāsti| kasmāt na hi sa sajjanamupagacchati| nā[pi] saddharmaṃ
śṛṇoti| tasya duṣkṛtacittaṃ sūtthānaṃ bhavati| sukṛtacittaṃ durutpādam| duṣkṛtasya sūtthānatvātsukṛtasya
kāraṇameva nāsti| evaṃ krameṇa duṣkṛtopacaye samucchinnakuśalamūlo bhavati|mithyādṛṣṭikasya
puruṣapudgalasya dusthānagata ityākhyā| yathā nārakāḥ sattvā na mārgapratilābhapravaṇāḥ|
tathā ca pudgalo madhyamadeśa utpanna iṣṭāniṣṭavivekāya ṣaḍindriyasampanno'pi
na mārgapratilābhapravaṇo bhavati| mithyādṛṣṭikasya nāsti [yatkiñcit] duṣkṛtamakuṭam|
nāsti viratirlaghoralpādvā [duṣkṛtāt]| alpamapyakuśalaṃ kurvan narake patati| karmaṇo'sya
gurupāpakacittena samutpannatvāt| yathā karmavarge narakavimocakaṃ karma ityanena kāraṇena
tatpuruṣakṛtaṃ sarvaṃ narakāya saṃvartate| na ca sa pāpakamakuśalaṃ karma kṣapayati| akuśaladharmasya
sadā cittagatatvāt| durlabhā ca tasyottarottarānnarakādvimuktiḥ| kasmāt| samucchinnakuśalamūlasya
hi yadā kuśalaṃ na pravartate tadanantaraṃ narakānnaiva vimuktiḥ| citte
mithyādṛṣṭikatvāt tasya kuśalamūlaṃ kathaṃ pravarteta| mithyādṛṣṭikaḥ pudgalo'cikitsyaḥ
tadyathā samupasthitamaraṇanimitto rogī| cikitsakaḥ sannapi na cikitsituṃ śaknoti| evamayamapi|
anyakuśalarahitatvādyāvad buddhā api na cikitsante| ato'vaśyamavīcyāṃ patati||mithyādṛṣṭivargo
dvātriṃśaduttaraśatatamaḥ|133 parāmarśadvayavargaḥabhūtavastuni idameva satyamanyanmithyeti
vacanaṃ dṛṣṭiparāmarśa ityucyate| pūrvokte'nutkṛṣṭadharma utkṛṣṭasaṃjñāviniścayo'pi
dṛṣṭiparāmarśaḥ|(pṛ) dṛṣṭiparāmarśasya ke doṣāḥ| (u) sa puruṣo nyūnaguṇaṃ labdhvā
ātmānaṃ pūrṇaṃ manyate| tasya guṇañcātivakti| kasmāt| akuśale vastuni atyantakuśalasaṃjñāmutpādya
vīryamārabhate| tena hetunā ca paścātparitapati| viduṣāṃ parihāsyaśca bhavati| anutkṛṣṭe
utkṛṣṭasaṃjñāyāḥ kṛtatvāt| yo'nutkṛṣṭamutkṛṣṭaṃ vadati sa bālo mūḍhasaṃjñaḥ| yathāndho
ghaṭaśakale suvarṇasaṃjñāmutpādya cakṣuṣmatāṃ laghu hāsyo bhavati| dṛṣṭiparāmarśasyedṛśā
doṣāḥ|yat kaścit bodhimupekṣamāṇaḥ snānādiśīlena viśuddhiprāptiṃ kāṅkṣate tat śīlavrataparāmarśa
ityucyate| (pṛ) nanu śīlena na viśuddhilābhaḥ| (u) prajñayaiva viśuddhilābhaḥ|
śīlantu prajñendriyasya mūlam| (pṛ) ke doṣāḥ śīlavrataparāmarśasya| (u) ye doṣā uktā dṛṣṭiparāmarśasya
“nyūnaṃ vastu [labdhvā] sampūrṇaṃ manyate ityādinā ta eva doṣāḥ| śīlavrataparāmarśapratyayamatyadhikaṃ
duḥkhānyanubhavati| yaduta śītoṣṇavedanā, bhasmabhūmitarukaṇṭakādiṣu
śayanaṃ jalahradāgnipraveśo bhṛgupatanamityādi| paraloke'pi atimātraduḥkhavipākaḥ| yathoktaṃ
sūtre-govratikaḥ saṃsiddha[vrata]ḥ [kāyasya bhedātparaṃ maraṇāt] gavāṃ sahavyatāmupapadyate|
asaṃsiddho narake patati iti| sa tamasaḥ tamaḥ praviśati| yatastaṃ dharmaṃ samādadāno
dṛṣṭadharme duḥkhamanubhavati| ūrdhvamapi duḥkham| sa gurutaraṃ pāpañca vindate| kasmāt|
adharmaṃ dharmaṃ matvā saddharmaṃ vināśayati| saddharmacaryāpabādakaśca bahūn sattvān
narake pātayati| suviśuddhadharmasya pṛṣṭhīkṛtatvāt| sañcitamahāpāpo'vaśyamavīcinarake vipākamanubhavati|[ato]
anācārādvirama| mā cara mithyāmārgam| kasmāt ya ādito nācarati tasya
mārgacaraṇaṃ sukaram| mithyācāraparāhatacittasya tu duṣkaro mārgapraveśaḥ| śatrurapi na
tathā pudgalaṃ glapayati yathā mithyādṛṣṭiḥ| kasmāt| na hi śatrustathā pudgalaṃ paribhāvayati
yathā mithyādṛṣṭayanugāmināṃ tīrthikācaritānāṃ nānāduḥśīlānāṃ nagnatānirlajjatābhasmarajaḥkāyatākeśolluñcchanādīnāṃ
samādānam| mithyādṛṣṭikaḥ sarvasmāllaukikahitakāmāt bhraśyati|
dṛṣṭadharme pañcakāmaguṇebhyo bhraśyati| tadūrdhvaṃ sugatisukhānnirvāṇācca bhraśyati| sukhaṃ
prārthayitvā duḥkhaṃ labhamāno vimuktiṃ prārthayitvā bandhaṃ labhamānaḥ puruṣaḥ kiṃ
na mattaḥ| tat kasmāt| [ya] ekenānnadānapratyayena svarge janmalābhārho bhavati| tasya puruṣasya
mithyācāracāritvāt dānāya kāyajīvite satyapi na kiñcana hitaṃ bhavati||parāmarśadvayavargastrayastiṃśaduttaraśatatamaḥ|134
upakleśavargaḥgurucittasya svāpakāmatā middham| cittasamādhānāya
prabodhaviratiḥ svāpaḥ| viṣayeṣu vikṣiptacittatā auddhatyam| cittākāṃkṣite
daurmanasyabandhaḥ kaukṛtyam| tadyathā kṛtamakartavyamakṛtañca kartavyamiti| kuśalakuhanakuṭilacittaṃ
māyā| māyācittavṛttinirvartanaṃ śāṭhyam| svakṛtākuśalasyāhrepaṇamāhrīkyam| saṅghe
kṛtākuśalasyāhrepaṇamanapatrāpyam| akuśalānugaṃ cittaṃ pramādaḥ| yadasantaṃ guṇaṃ khyāpayati
tena janā vadanti astīti| [sā] kuhanā| lābhasatkārāyādbhutaṃ prakhyāpya pareṣāṃ manaḥprahlādinī
vāk lapanā| paradravyalipsayā tallipsāmupagūhya vadati idaṃ vastu sundaramityādi|
tannaimittikatā| yadetatpuruṣanindāyai anyaṃ stauti-tava pitā vyavasāyī tvantu neti|
[tat] niṣpeṣikatā| yat dānena dānaṃ prārthayamāno vadati-idaṃ dānavastu amukātpatyantāllabdhamityādi|
tat lābhena lābhajigṛkṣā| yat puruṣasya nidrāvyādhau niratiḥ sā tandrītyucyate|
yā mārgacaryākāraṇasudeśasaṃpattāvapi sadotkaṇṭhitatā [sā] aratirityucyate| yat puruṣasya
kāyasya jṛmbhaṇā adamanaṃ styānamiddhasya pratyayaḥ sā vijṛmbhikā| ya āhāre bahvalpatādamanānabhijñaḥ|
[sa] ādito'dama ityucyate| yo nātimātravyavasāyī bhavati| [sa] vivartyacitta
ityucyate| yo mahāmātrāṇāṃ vacanaṃ na satkaroti na bibheti| so'bahumānītyucyate| akuśalarucikaḥ
puruṣaḥ pāpamitra ityucyate| ityādaya upakleśāḥ| kleśebhya utpannatvāt||upakleśavargaścatustriṃduttaraśatatamaḥ|135
akuśalamūlavargaḥtrīṇyakuśalamūlāni yaduta lobhadveṣamohāḥ|
(pṛ) madamānādyapi akuśalamūlaṃ syāt| kasmāttīṇyevoktāni| (u) sarve'pi kleśā strayāṇāṃ
kleśānāmaṅgānyeva| mānādikaṃ mohāṅgam| ato na pṛthagucyate| trayaḥ kleśā sāvānāṃ cetasi bhūyasā
vartante| na mānādi| sarveṣāmavītarāgāṇāṃ maśakapipīlikāparyantānāmime trayaḥ kleśā
eva cittavartinaḥ| naivaṃ madamānādiḥ| rāge sati dveṣo'kuśalamūlaṃ bhavati| anuraktasya virodhe
dveṣo'nupravartate| mohastu dvayormūlam| kasmāt| yasya nāsti mohaḥ na tasya rāgadveṣau|
yathoktaṃ sūtre-daśākuśalakarmāṇi trividhāni lobhadveṣamohajānīti| na tūktaṃ mānādijānīti|
santi ca tisra eva vedanā na punarasti caturthī| āsu tisṛṣu vedanāsu trayaḥ kleśā anuśayā
bhavanti| yadyasti pṛthaṅ mānādiḥ| kasyāṃ vedanāyāmanuśayaḥ syāt| tadvastuto nābhidhātuṃ
śakyate| [iti] jñātavyaṃ tāni trīṇyeva kleśamūlānīti|(pṛ) kasmātsukhavedanāyāṃ rāgo'nuśayaḥ|
(u) pratyakṣaṃ hi tatra tasyotpattiḥ| yathoktaṃ sūtre-sukhavedanīyasparśaṃ labhamānasya
bhavati prītiḥ| duḥkhavedanīyasparśaṃ labhamānasya bhavati aprītiḥ| tasya vedanānāmudayavyayāsvādādīnavanissaraṇānāṃ
yathābhūtāprajñānāt| iti| aduḥkhāsukhavedanāyāmavidyānuśayaḥ|
kasmāt| nahyayamārūpyadhātvāptānāṃ skandhānāṃ santānaṃ yathābhūtaṃ prajānāti| tadā [khalvasya]
tatra bhavati nirvāṇasaṃjñā vā vimuktisaṃjñā vā aduḥkhāsukhasaṃjñā vā ātmasaṃjñā
vā| ata uktaṃ-aduḥkhāsukhavedanāyāṃ moho'nuśayo bhavatīti|(pṛ) anuśayāḥ kiṃ dharme'nuśerate
ki vā sattve'nuśerate| (u) dharmānupādāya sattvabuddhirbhavati| sattvabuddhimanusṛtya vedanā
vedyante| vedanā anusṛtya lobhādayaḥ kleśānuśayāḥ| ato jñāyate dharmānupādāyotpanno'nuśayaḥ
sattve'nuśeta iti| kasmāt tat jñāyate| yasya sattvasyāprahīṇaḥ so'nuśayaḥ tasya so'nuśayo'nuśete|
yasya tu prahīṇaḥ na tasyānuśete'nuśayaḥ| yadi dharme'nuśayo'sti| dharmāṇāṃ
nityasattvādanuśayā nityānuśayāḥ syuḥ| nityasyāprahātavyatvāt| asattvasaṃkhyāto'pi sānuśayaḥ
syāt| tathā cet puruṣasyānuśayo'stīti bhittyādiranuśayavān syāt| puruṣasya vijñānamastīti
bhittyādirapi vijñānavān syāt| nedaṃ vastuto'sti| tathārhanna syāt| anyeṣāṃ puruṣapudgalānāmanuśayo'stīti
[so]'nuśayavān[syāt]|(pṛ) ayamanuśayaḥ aprahīṇaḥ san anuśete| prahīṇassannānuśete|
(u) dvidhā'nuśayo'nuśete|

ālambanatonuśayanam

samprayogato'nuśayanamiti| ayamanuśayo yadi prahīṇo yadi vā'prahīṇaḥ sa ālambanataḥ saṃprayogataśca|
kasmāducyate prahīṇaḥ san nānuśeta iti| tathā cet tṛtīyānuśayanalakṣaṇaṃ vaktavyam|
anabhidhānāt jñātavyaṃ nāstīti| anuśayo bhūmyantarālambano nānuśete| ato jñāyate sattvamātre'nuśayo
na dharma iti|(pṛ) dvidhā'nuśayo'nuśeta

ālambanato'nuśayaḥ

samprayogato'nuśaya iti| eṣāṃ sattvānāmanuśayā nālambanato na samprayogataḥ| kathaṃ bhaviṣyatyanuśayaḥ|
(u) pratyuktapūrvamidam-anuśayā dharmamupādāyotpannāḥ sattve'nuśerata iti| yathoktamabhidharmakāye-kāmadhātukasattvānāṃ
katyanuśayā ityādi| yadi sattveṣu nānuśayīran| kathametādṛśaḥ
praśnaḥ syāt|(pṛ) yadyanuśayaḥ sattve'nuśete| sukhāyāṃ vedanāyāṃ rāgo'nuśaya
iti sūtroktaṃ virudhyeta| (u) nedaṃ pāryantikaṃ vacanam| vaktavyaṃ khalu sukhāyāṃ vedanāyāṃ
samutpanno rāgaḥ sattve'nuśeta iti| (pṛ) sa rāgo rūpādīnupādāyāpi bhavati| kuto'trocyate
kevalaṃ sukhavedanāmupādāya bhavatīti| (u) saṃjñānusmaraṇavikalpaprītyādinā rāga utpadyate
na tu rūpādimātrāt| (pṛ) duḥkhavedanāmupādāyāpi rāgo bhavati| yathā vadanti-sukhī na prārthayate
duḥkhī tu bahu prārthayate| kasmātkevalamuktaṃ sukhavedanāto bhavatīti| (u) na duḥkhavedanayā
rāga utpadyate| duḥkhasya pīḍanātmakatvāt puruṣasya sukhāyāṃ vedanāyāmeva rāga
utpadyate|(pṛ) aduḥkhāsukhāyāṃ vedanāyāmapi rāgānuśayo'nuśete| kasmāduktaṃ kevalaṃ sukhāyāṃ
vedanāyāmiti| (u) aduḥkhāsukhavedanāḥ sukha[rūpa] tvāt [tatra] puruṣasya rāga utpadyate|
ata ucyate sukhāyāṃ vedanāyāṃ rāgānuśaya iti| tāsu triṣu vedanāsu trayaḥ kleśā anuśayā
ityatastraya evocyante||akuśalamūlavargaḥ pañcatriṃśaduttaraśatatamaḥ|136 saṅkīrṇakleśavargaḥ(pṛ)
sūtra uktam-traya āsravāḥ-kāmāsravo bhavāsravo'vidyāsrava iti| katame ime| (u) kāmadhātāvavidyāṃ
varjayitvā anye sarve kleśāḥ kāmāsravā ityucyante| evaṃ rupārūpyadhātvorbhavāsravaḥ|
traidhātukī cāvidyā avidyāsravaḥ|(pṛ) āsravāḥ kathaṃ vardhante| (u) uttamādhamadhyamadharmaiḥ
kramaśo vardhante| rūpādiviśiṣṭālambanalābhācca vardhante| (pṛ) ime traya āsravāḥ;
kathaṃ vadanti saptāsravā iti| (u) vastuta āsravā dvividhāḥ satyadarśanaheyā [ye]
āsravāṇāṃ mūlabhūtāḥ| bhāvanāheyā [ye] āsravāṇāṃ phalabhūtāḥ| pañcabhirārāsravasahakāribhiḥ
pratyayai militvā sapta bhavanti| te kleśā eva| bhagavānarthata āha-traya āsravāḥ, catvāra
oghāḥ, catvāro bandhāḥ, catvāryupādānāni, catvāro granthā ityādi|(pṛ) catvāra oghāḥ kāmaugho
bhavaugho dṛṣṭyodho'vidyaugha iti| katama ime| (u) dṛṣṭimavidyāñca varjayitvā tadanye
kāmadhātukakleśāḥ sarve kāmaugha ityucyate| rūpārūpyadhātukabhabaugho'pyevam| sarvā dṛṣṭayo
dṛṣṭayaughaḥ| avidyā avidyaughaḥ| (pṛ) ogheṣu kasmāt dṛṣṭyaughaḥ pṛthagucyate| nāsraveṣu|
(u) tīrthikā bahavo dṛṣṭivāhitāḥ| ata ogheṣu pṛthagucyate| cyutiṃ bahatīti oghaḥ| trīn
bhavān badhnātīti bandhaḥ|(pṛ) catvāryupādānāni-kāmopādānaṃ dṛṣṭyupādānaṃ śīlavratopādānamātmavādopādānamiti|
katamānīmāni| (u) ātmano'bhāvāt tadvādopādānamātmavādopādānam| astyātmeti
paśyato'ntadvayaṃ bhavati-ayamātmā nityo'nityoveti| anitya ityavadhārayan pañcakāmaguṇānupādatte|
nāsti paraloka iti dṛṣṭasukha āsajyate| nitya ityavadhārayan mandendriyaḥ pāralaukikasukhamākāṃkṣamāṇaḥ
śīlavratamupādatte| kiñcittīkṣṇendriya evaṃ cintayati-yadi jīvo
nityaḥ tadā aduḥkhasukhavikāraḥ, tadā puṇyapāpābhāvāditi mithyādṛṣṭimutpādayati| evamātmavādamupādāyaiva
catvāryupādānāni bhavanti|(pṛ) catvāro granthāḥ abhidhyākāyagrantho vyāpādaḥ
kāyagranthaḥ śīlavrataparāmarśaḥ kāyagranthaḥ idaṃ satyābhiniveśaḥ kāyagrantha iti| katama
ime| (u) paradravyābhidhyayā anyasminnadadati dveṣabuddhimutpādayati, kaśāśastrādinā [gṛhṇāti]|
gṛhasthānāmidaṃ vigrahamūlam, sukhāntanuvartanamityucyate| yaḥ śīlavrataparāmarśakaḥ
kāmayate anena śīlavratena viśuddhiṃ labheya iti| tasyedameva tathyamanyanmithyeti dṛṣṭirbhavati|
idaṃ pravrajitānāṃ vivādamūlaṃ, duḥkhāntānuvartanamityucyate| pañca skandhāḥ
kāya ityucyante| catvāra ime granthā avaśyaṃ kāyavāṅmayā iti kāyagrantha ityucyante| kecidāhuḥ-catvāra
ime dharmā jananamaraṇe saṅgra'thnantīti granthāḥ|(pṛ) pañca nīvaraṇāni-kāmacchando
vyāpādaḥ styānamiddhaṃ auddhatyakukṛtyaṃ vicikitsā ceti| katamānīmāni| (u) puruṣasya
kāmeṣu abhiniveśādvyāpādo'nuvartate| yathoktaṃ sūtre-tṛṣṇāta utpadyate vyāpādaḥ| īrṣyādayaḥ
kleśāḥ kaśāśastrādiduścaritāni ca kāmacchandādutpadyante iti| puruṣo'yaṃ kāyacittayo rāgadveṣaparikṣipyamāṇayorbahuvyāpāraiḥ
paricchinnayośca styānamiddhamicchati| styānamiddhena
kiñcidviśramya punā rāgadveṣavikṣiptacitto na dhyānasamādhiṃ labhate| cittasya bāhyālambanānuvartanādauddhatyaṃ
bhavati| aśuddhakarmakasya puruṣasya citte sadā daurmanasyakaukṛtyaṃ
bhavati| vikṣiptacittatvātkaukṛtyacittatvācca sadā vicikitsate-vimuktirasti naveti| yathā
rājakumāro'ciravataṃ śramaṇoddeśamavocat|(pṛ) kasmānnīvaraṇamityākhyā| (u) kāmacchando
vyāpādaśca śīlaskandhaṃ nivṛṇutaḥ| auddhatyakukṛtyaṃ samādhiskandhaṃ nivṛṇoti| sthānamitthaṃ
prajñāskandham| kecit teṣāṃ nīvaraṇānāṃ varjanāya vadanti- idaṃ kuśalamidamakuśalamiti|
sa tatra vicikitsate kimasti kiṃ vā nāstīti| sā vicikitsā siddhā skandhatrayaṃ nivṛṇoti|
eṣu pañcasu nīvaraṇeṣu trīṇi dṛḍhabalānīti kevalaṃ nīvaraṇamityucyante| anye dve nīvaraṇe
tanubale iti dvau dharmau sāṃsargikau| ime dve nīvaraṇe jananakāraṇasahite ityataḥ sāṃsargike
ityucyeta| styānamiddhasya pañcadharmāḥ pratyayā yaduta cāñcalyamaratirvijṛmbhikā, āhāre'mātratā
cetaso'valīnatā iti| auddhatyakaukṛtyasya catvāro dharmāḥ pratyayāḥ-jñātivitarko
janapadaḥvitarko'maraṇavitarkaḥ, pūrvatanīnakrīḍitasukhitālāpitahasitānusmaraṇamiti| imāni
jananakāraṇāni| pratipakṣo'pi samānaḥ| styānamiddhasya prajñā pratipakṣaḥ| auddhatyakukṛtyasya
samādhiḥ pratipakṣaḥ| nivāraṇamapi samānam| ime dve sāṃsargike nīvaraṇe| ime pañcadharmā
nīvaraṇāni vā bhavanti| anīvaraṇāni vā bhavanti| kāmadhātvāptā akuśalā nīvaraṇāni|
anyātrānīvaraṇāni|pañcāvarabhāgīyeṣu saṃyojaneṣu kāmacchando vyāpādaḥ śīlabrataparāmarśaḥ
avaragamanārthatvādavarabhāgīyāni| tadyathā govratikaḥ saṃsiddhaḥ kāyasya bhedātparaṃ maraṇāt
gavāṃ sahavyatāmupapadyate| asaṃsiddho narake patati| vicikitsā vairāgyasya vighnabhūtā|
satkāyadṛṣṭiścaturṇāṃ mūlam| itīmāni pañca| kāmacchandavyāpādau kāmadhātornātivartete|
satkāyadṛṣṭirātmabuddhernātivartate| śīlavrataparāmarśo'varadharmānnātivartate| vicikitsā
pṛthagjanatvānnātivartate| kāmacchandavyāpādau kāmadhātuṃ nātikrāmataḥ| atikrame punarākṣipyate|
anyāni trīṇi pṛthagjanatvaṃ nātikrāmanti| ata ucyante'varabhāgīyānīti|pañcordhvabhāgīyāni
[auddhatyaṃ māno'vidyā rūparāgaḥ arūparāgaḥ|] auddhatyasya dhyānasamādhividhātitvānna
cittamupaśāmyati| idamauddhatyasya nimittagrahānuvartanānmānaḥ pravartate| nimittagrāhi
cittamidamavidyāsambhūtamityato rūparāgo'rūparāgaśca staḥ| tāni pañca saṃyojanāni śaikṣajanānāmūrdhvasamudācaraṇārthatvādūrdhvabhāgīyānītyucyante|
tāni śaikṣajanānāṃ citta ucyante
na pṛthagjanānām| (pṛ) auddhatyaṃ kasmāt rūpārūpyadhātukaṃ saṃyojanaṃ na kāmadhātukam| (u)
tatra sthūlakleśābhāvādauddhatyaṃ vyaktaṃ bhavati| tadauddhatyaṃ samādhibhaṅge balavadityataḥ
saṃyojanamityucyate| tadūrdhvabhāgīyaṃ samucchedayato vimuktirlabhyate| keṣāñcit rūpe
ārūpye ca vimuktisaṃjñā bhavati| tatpratiṣedhāyocyate santyūrdhvabhāgīyāni saṃyojanānīti|pañca
mātsaryāṇi-āvāsamātsaryaṃ, kulamātsaryaṃ, lābhamātsaryaṃ, varṇamātsaryaṃ dharmamātsaryamiti|
[tatra] āvāsamātsaryam-ahameva atra vasāmīti nānyān prayojayati| kulamātsaryam-kulamidamahameva
praviśāmīti nānyān prayojayati| satsvapyanyeṣu ahamevotkṛṣṭa iti| lābhamātsaryamiti-ahamevātra
dānaṃ lapsya mānyebhyaḥ prayacchatu iti| anye santyo'pi mā māmatikrāmantu|
varṇamātsaryam-māmeva varṇaya, mānyān| anyān varṇayannapi mā māmatiricyatu iti| dharmamātsaryam-ahameva
dvādaśāṅgapravacanārthaṃ jānāmi| gabhīramartharahasyaṃ jānannapi na pravadāmīti|(pṛ)
pañca mātsaryāṇāṃ ke doṣāḥ| (u) ima āvāsādayo bahūnāṃ puruṣāṇāṃ sādhāraṇāḥ|
ayantu svakulaṃ tyaktvā sādhāraṇabhūteṣu mātsaryamutpādayati| ityayaṃ doṣakleśaḥ| sa vimukternaiva
bhāgī bhavati| kasmāt| sa sādhāraṇabhūtān dharmāneva na tyajati| kaḥ punarvādaḥ
svīyān pañca skandhān tyajatīti| sa ca pretādīnāṃ durupapattyāyataneṣu patati| lābhanivṛttacittasya
māna utpadyate| sajjanānanyān laghūkṛtya narake patati| anyebhyo dānabhaṅgānmanuṣyadehaṃ
lābhamāno daridro bhavati| mātsaryacittena dātarguṇaṃ pratigrahīturdeyañca samucchedayatītyato
gurutaraṃ pāpaṃ labhate| dharmamatsaro'ndhādipāpabhāgbhavati| tadyathā jātyandhasya
sapatnabahulānāñca janma na svātantrayaprāpakam| āryagarbhācca parihīyate| triṣu
adhvasu daśasu dikṣu [gatānāṃ] buddhānāṃ śatruḥ san saṃsāre saṃsaran sadā mūḍho bhavati| sajjanān
dūrīkaroti| sajjanadūrīkaraṇādakuśalaṃ vinā na vartate| akuśalaṃ trividham-akuśalākuśalaṃ
mahākuśalaṃ akuśalamadhyākuśalamiti| akuśalaṃ prāṇātipātādattādānādi| mahākuśalaṃ
yadātmahananaṃ, parastyātmahananasamādāpanaṃ, svayaṃ mātsarya[karaṇaṃ] parasya mātsaryasamādāpanam|
sa dharmamātsaryeṇa bahūn puruṣānukuśale pātayati| buddhadharmamārgañca kṣapayati|
yathoktaṃ sūtre- santyāvāsamātsaryasya pañca doṣāḥ-anāgatasya subhikṣorāgamanāya necchati|
āgataṃ punastarjayanna tṛpyati| gamanāyānucintayati| saṅghadeyaṃ gopayati| saṅghadeyeṣu
ātmīyabuddhiṃ karoti| kulamātsaryasya pañca doṣāḥ-kulābhiniveśādavadātavasanaistulyasukhaduḥkho
bhavati| dhanāyāvadātavasanaṃ prajahāti| pratigrahīturdānaṃ labhate| tadubhayaprahāṇāttasmin
kule varcaḥ kuṭyāṃ bhūtatvāyotpadyate| lābhamātsaryasya pañca doṣāḥ-sadā sambhārasambhavāya
klamati| dvayorbhedena lābhī bhavati| sajjanān nindati sadā daurmanasyacittaḥ|
varṇamātsaryasya pañca doṣāḥ-anyeṣāṃ varṇaṃ śrutvā vyākulakaṣāyacitto bhavati| śatasahasreṣu
lokeṣu aśuddhacittaḥ sajjanānadhikṣipati| ātmonnatyā parānavanamati| duryaśo'ntardhāpayati
iti| sarveṣāṃ mātsaryāṇāṃ sāmānyata ime doṣāḥ santi-prabhūtadhanasañcayaḥ| pariṣadbhīrutā,
bahujanavidveṣitā, sadā vyākulacittatā, ātmanaḥ sadaikākitā, avarakule janma ityevamādayo'pramāṇāḥ
pañcamātsaryāṇāṃ doṣāḥ|pañca cetaḥ khilāḥ-[ihāyuṣmanto bhikṣuḥ] śāstari vicikitsate,
dharme vicikitsate, śīle vicikitsate, śikṣāyāṃ vicikitsate| yo bhikṣuḥ śāsturmahāpuruṣāṇāñca
varṇavādī, tasmin jane anāttamanā āhatacitto bhavati| ayaṃ pañcamaḥ| śāstari
vicikitsaka evaṃ cintayati-kiṃ śāstā mahān, kiṃ vā pūraṇādayaḥ iti| dharme vicikitsaka [evaṃ
cintayati] kiṃ śāstuḥ pravacanamutkṛṣṭamuta vedasyeti| śīle vicikitsate kiṃ śāstṛproktaṃ
pravacanamutkṛṣṭaṃ, kiṃ vā kukkaṭaśvādivratamiti| śikṣāyāṃ vicikitsate kiṃ mānapānādi dharmo
nirvāṇaṃ gamayati uta neti| anāttamanā āhata [citto] vyāpādabuddhyā bhayagauravacittaṃ
vinā sajjanān garhayati| ebhiḥ pañcabhiḥ dharmairvipraluptacitto, na nānākuśalendriyāṇyavaṣṭambhayati|
ataścetaḥ khila ityucyate|(pṛ) kasmācchāstrādau vicikitsate| (u) so'bahuśratatvādvicikitsate|
bahuśrutasya tu vicikitsā ālpīyasī bhavati| sa ca bālo mūḍho'jño na tathāgatadharmānyadharmayorvivekaṃ
prajānāti| ato vicikitsate| dharme ca nāsvādaṃ labhate| ataśca|
vicikitsate| na ca vedadīn granthān śṛṇoti adhyeti vā| janairvarṇitaṃ śrutvā utkṛṣṭacittamutpādayati|
adhvanyadhvani bahulamithyāvicikitsaḥ sadā kaluṣitacittatayā śāstrādau
vicikitsate| yathā śāsturupasthāyakaḥ sunakṣatraḥ| sa ca mithyādṛṣṭibahulaiḥ puruṣaiḥ samānakṛtyatayā
vicikitsate| kiñca vedavyākaraṇādīni mithyādṛṣṭisūtrāṇyadhīyānaḥ paribhinnasamyakprajño
bhavati ityato vicikitsate| dharmāṇāṃ [yathāśrute]'rthe prītaḥ kusmṛtiṃ janayan
na sūtrakṛdāśayaṃ labdhuṃ śaknoti| ato vicikitsate sarvadā svahitālābhapratyayataḥ śāstrādiṣu
vicikitsate|pañca cetaso vinibandhāḥ-yaḥ kāyo'vigatarāgo sa kāya āsajyate| kāmeṣvavītarāgaḥ
kāmeṣvāsajyate| gṛhasthena prabrajitasya samāgamaḥ| āryavacane ceto na prahṛṣyati| alpahitavastunātmānaṃ
pūrṇaṃ manyate| tatra catvāro vinibandhāḥ kāmarāgamupādāyodbhavanti|
ya ādhyātmikātmabhāve'vigatarāgaḥ sa bāhyarūpādikāmeṣvāsajyate| ata ubhayoḥ samāgamamabhilaṣati|
abhilāṣāvyākulatayā āryavacane upaśamapradarśane dharme na prahṛṣyati| ataḥ śīlabāhuśrutyadhyānasamādhyādiṣvalpaṃ
hitaṃ vastu labdhvā tenātmānaṃ pūrṇaṃ manyate| tadalpahitavastvabhiniveśānmahāhitaṃ
vismarati| prājñastu nālpahitābhiniviṣṭo mahāhitaṃ vighnayet| ayaṃ
yadyaṣṭākṣaṇavihīnaḥ [saḥ] puruṣakāyaṃ duṣkaraṃ labdhvavānityataścittaikāgryeṇa vīryamārabheta|
pṛthagjanatā cāśraddheyā| asya samagrasya pratyayasya vigame'nye pratyayā bhavanti|
[iti] naivāryamārge'vatarati [pṛthagjanaḥ]| alpahitamakāmayamānaḥ pravrajyāphalavipākaṃ
labhate| mriyamāṇaśca na vipratisarati| svaparahitañca karoti| saguṇeṣveva nābhiniviśate|
kaḥ punarvādo'kuśale dharme| ataḥ [sa] samyagācāra ityucyate| pṛthagjanādīnavā na kimapi saṃkleśayanti|(pṛ)
ke pṛthagjanānāmādīnavāḥ| (u) sūtra uktaṃ-pṛthagjano viṃśatidhā svacittaṃ
nigṛhyaivaṃ cintayet-mama vibhinnākāraveṣamātrasya vṛthā, na kiñcillabhyam, aśubhena [pathā]
mariṣyāmi, mahābhayārṇave patiṣyāmi, tadbhayasthāne na jñāsyāmyabhayasthānaṃ, nāpi jñāsyāmi
mārgaṃ, na dhyānasamādhīn lapsye, asakṛtkāyaduḥkhamanubhaviṣyāmi, duṣparihārā bhaviṣyantyaṣṭāvakṣaṇāḥ,
śatruḥ sadā'nusariṣyati, sarve mārgā vivṛtāḥ, durgateravimokṣaḥ, apramāṇadṛṣṭibhiḥ
sadā vinibandhaḥ, pañcasvānantaryeṣu apratibandhaḥ, anādiḥ saṃsāro nāntavān,
akurvato na puṇyapāpapratilābhaḥ| kuśalākuśalayorna pratinidhilābhaḥ| na saddharma karomi,
naivāsti sukhalayaḥ kṛtayoḥ kuśalākuśalayornaiva vismṛtirvināśo vā āmaraṇaṃ na dānto bhaviṣyāmi
iti| ete viṃśatidharmāḥ kaṃ na dūṣayanti| kartavyamayaṃ kṛtavānityataścittaṃ na vipratisarati|
[kāmā] bhiniviṣṭhasya gārhasthyadharmaḥ pravrajyādharmaścana sidhyataḥ| ato nālpahite'bhiniveśet|saptānuśayāḥ|
(pṛ) kleśāḥ kasmādanuśaya ityucyante| (u) jananamaraṇasantāne
sadā sattvamanurvartata ityanuśayaḥ| tadyathā dhātrī sadā bālamanuvartate| yathā vā'vimukto
vātajvaraḥ| yathā vā ṛṇī anudinamucchavasati| yathā vā anapagatamākhuviṣam| taptāyasaḥ
kṛṣṇalakṣaṇam| yathā vā yavasyāḍkuraḥ| svayaṃdattadāsapatratvam| yathā vā praṇaṣṭasya
vastunaḥ sākṣijanaḥ| yathā prajñā kramaśaḥ samupacīyamānā ['sti]| yathā karma sadopacīyāmānam|
yathā jvālā santanyate| evaṃ krameṇa santatyā vardhata ityanuśaya ityucyate|(pṛ) ayamanuśayaḥ
kiṃ cittasamprayuktaḥ kiṃ vā cittaviprayuktaḥ| (u) cittasamprayuktaḥ| kasmāt| rāgādayo'nuśayalakṣaṇāḥ|
ime'nuśayalakṣaṇāḥ saumanasyasamprayuktāḥ| yadidaṃ saumanasyaṃ cittaviprayuktamitīdaṃ
na yujyate| saumanasyamidaṃ yadi sukhāyāṃ vedanāyāṃ vartate [tadā] rāgānuśaya
ityucyate| rāgo nāmāsaṅgaḥ| cittaviprayukte nāsaṅgabhāvo'sti| ato jñāyate'nuśayāścittasamprayuktā
iti|(pṛ) na yukta[mida]m| anuśayā na cittasamprayuktāḥ| kasmāt| uktaṃ hi sūtre-bālānāṃ
maithunacittameva nāsti| kaḥ punarvādo maithunarāgasāmarthyam| rāgānuśayānuśayitāśca
bhavanti iti| kiñcāha-nāsti cetanā nāsti vikalpaḥ| vijñāpratiṣṭhitamālambanañcāsti iti|
kiñcoktaṃ sūtre-satkāyadṛṣṭisamucchede'nuśayāḥ sahaiva samucchidyante iti| āryamārgaśca
na kleśānāṃ yaugapadyaṃ labhate| ata āryamārgasamutpādaścittaviprayuktānuśayasamucchedakaḥ|
tathā nocet āryamārgeṇa kasya samucchedaḥ syāt| yadi nāsti cittaviprayukto'nuśayaḥ| pṛthagjanāḥ
śaikṣajanāśca yadā kuśalacitte'vyākṛtacitte ca vartante| tadā arhantaḥ syuḥ| anuśayaśca
paryavasthānahetuḥ| anuśayātparyavasthānamutpadyate| paryavasthānalabdho'nuśayo vardhate|
ato jñāyate'nuśayāścittaviprayuktā iti| yadi kaścitkuśalāvyākṛtacitto'pi sānuśaya
ityucyate| yasya nāsti cittaviprayukto'nuśayaḥ| kuto'nuśayavān bhavati| ato jāyate'nuśayaścittaviprayukta
iti|atrocyate| na yuktamidam| yaduktaṃ bālānāmasati rāge rāgānuśayo'stīti|
tadayuktam| bālānāṃ rāgāpanayanauṣadhālābhādaprahīṇakāmarāgā ityato rāgānuśayo'nuśete| yathā
bhūtasamāviṣṭo'nudbhavakāle'pi bhūtasamāviṣṭa ityucyate| kasmāt| tadvyādhipraśamanamantroṣadhānāmalābhāt|
yathā ca caturdinajvarārto dinadvaye [jvarā]nudbhave'pi jvarārta ityucyate|
yathā vā ākhuviṣamanapanītavyādhitvāddhanagarjane prādurbhavati| evaṃ yasmin citte'nuśayāpanayanamoṣadhamapratilabdham|
[tat] aprahīṇā[nuśaya]mityucyate| anye'pi praśnāḥ sāmānyataḥ
pratyuktā eva| yaducyate bhavatā nāsti cetanā nāsti vikalpaḥ vijñānasyamālambanamasti
iti| tadapi aprahīṇānuśayatvāt| yadāha bhavān- satkāyadṛṣṭiranuśayena saha samucchidyata
iti| bhavataḥ paryavasthānaṃ cittasamprayuktam| anutpattikāle| prahīṇameva| evamanuśayo'pi|
āryamārgakāle'vidyamānamapi prahīṇamityucyate| virodhidharmapratilambhāt| yadbravīṣi-mārgaḥ
kleśaiḥ saha naikakāliko'stīti| [tat]aprahīṇatvādastītyucyate| yadavocaḥ pṛthagjanāḥ
śaikṣajanāśca yadi kuśalāvyākṛtacittagatāḥ, tadā arhantaḥ syuriti| prahīṇa[kleśo]'rhan| teṣāntvaprahīṇa[kleśa]tvāt|
yathā kaścinmāsavarjanadharmamasamādāno māṃsamabhuñjannapi na varjitamāṃsa
ityucyate| avidyāmithyāsmṛtimithyāsaṅkalpādayaḥ santītyato'prahīṇāḥ kleśāstadā
samutpadyante| arhatastu nāsti saheturiti nānyaiḥ sāmyam| yaduktaṃ tvayā paryavasthānalabdho'nuśayastu
vardhata iti| tadayuktam| sarve kleśā uttamamadhyamāvaradharmairvardhante, na
paryavasthānalābhāt| yadbraṣīṣi kuśalāvyākṛtacittagato'nuśayavān syāditi| tadapi aprahīṇatvādanuśayavānityucyate|
ebhiḥ kāraṇairjñāyate'nuśayā na [citta] viprayuktā iti|aṣṭa mithyāmārgāḥ-mithyādṛṣṭiryāvanmithyāsamādhiriti|
ayathābhūtaviparyaya jñānadarśanānmithyādṛṣṭiḥ
yāvanmithyāsamādhiḥ| (pṛ) samyagājīvo mithyājīvaśca na kāyavākkarmavyatiriktau| kasmātpṛthagucyate|
(u) mithyājīvaḥ pravrajitānāṃ dussamucchedatvāt pṛthagucyate| mithyājīvo [yena]
māyāśāṭhyādayaḥ pañcadharmāḥ puṣṭiṃ labhante sa mithyājīvaḥ| saṃkṣipyedamucyate-pravrajitānāmakāryaṃ
dhanārjanakarma yaduta rājasevāvāṇijyarogacikitsādikarma| anādeyañca prāṇidhadhanadhānyādi|
ādāne mithyājīvaḥ| vinaye yatpratiṣiddhaṃ tena ca svātmajīvanaṃ mithyājīvaḥ|
yathoktaṃ sūtre-pañca vāṇijyānyupāsakenākaraṇīyānīti| (pṛ) kena kuryājjīvitam| yathādharmabhikṣayā
jīvet| na mithyājīvaṃ jīvet| kasmāt| aviśuddhacetasā saddharmaṃ praṇāśayati| mārgayogānavaṣṭambhāt|
mārgāvacara evaṃ cintayet-bhagavataḥ śāsane'vatāro mārgācaraṇārthaḥ na
jīvanārtha iti| ataḥ saddharmābhirataḥ pariśuddhajīvanamācaret| bhikṣurbhikṣadharme suniṣṇātaḥ
syāt| yo mithyājīvanamācarati, na [sa] bhikṣudharmā bhavati||saṅkīrṇakleśavargaḥ ṣaṭtriṃśaduttaraśatatamaḥ|137
navasaṃyojanavargaḥtṛṣṇādīni navasaṃyojanāni| (pṛ) kasmād dṛṣṭiṣu
dvidhā parāmarśa ucyate| (u) śīlavrataparāmarśasya durvimokatvāt| yathā uḍupamoghapatitaṃ
dustaraṃ bhavati| tathā'yamapi| evaṃ cintayati-ahamanena śīlena svarga utpatsya iti| tadarthañca
jalamajjana dahanapraveśabhṛgupatanādīni nānā duḥkhānyanubhavāmīti| laukikā na
śīlavrataparāmarśasya doṣaṃ paśyanti| ata uktaṃ bhagavatā saṃyojanamiti| taṃ śīlavrataparāmarśaṃ
niśritya aṣṭāṅgamārgamupekṣante| so'samyaṅmārgo'vyavadānamārgo duḥkhāntānuvartanamityucyate|
śīlavrataparāmarśaḥ pravrajitānāṃ vinibandhaḥ| kāmā gṛhasthānām| śīlavrataparāmarśī
yadyapi nānāpravrajyādharmānācarati| tathāpi vṛthā na kiñcidanena labhyate| sa naihikaṃ
sukhaṃ vindate, paratra ca mahadduḥkhamanubhavati| yathāgovratikaḥ saṃsiddhavratiko gaurbhavati|
vikṣiptavrato narake patati| tacchīlavrataparāmarśamupādāya samyaṅ mārgaṃ samyaṅ
mārgacāriṇañcāpavadati| śīlavrataparāmarśaḥ tīrthikānāṃ mānotpattisthānam| [ta] evaṃ cintayanti-ahamanena
dharmeṇānyamatiśeya iti| śīlavrataparāmarśahetunā ṣaṇṇavatidhā vibhaktā dharmā
santi| śīlavrataparāmarśaḥ sthūladarśana ityato bahūnāṃ satvānāṃ gocaraḥ| prajñāmārgastvatisūkṣmo
durdarśanaḥ| laukikā na prajānanti tadācaraṇahitam| sā ca dṛṣṭirjanānāṃ cittaṃ
harati| ato bālā bahavastaṃ dharmamācaranti| sā gurvī pāpikā dṛṣṭirityucyate| samyaṅmārgācārasya
pratilomyenāmārgatvāt|dṛṣṭiparāmarśo yenāsaddharmābhiniviṣṭastatparihartumasamartho
bhavati| tadṛṣṭiparāmarśasya balam| tadvalena ca saṃyojanāni dṛḍhāni bhavanti| (pṛ) śaknapraśne
kasmātkevalamuktamīrṣyāmātsaryasaṃyojanā devāmanuṣyā iti| (u) idaṃ kleśadvayamatigrāmyaṃ
javanyam| kasmāt| paśyāmaḥ khalu parasattvān kṣutpipāsāpīḍitān, mātsaryacittatvānnātikrāntān|
[te] parato labdhaṃ dṛṣṭvā'pi īrṣyāsūyācittamutpādayanti sotkaṇṭhāsantāpam| anena
kāraṇena ca daridrāṇāṃ nīcānāṃ kutsitānāmatejasvināñca sthāne patanti| śakrasya devānāmindrisyaitatsaṃyojanaṃ
bahutaramasakṛdāgatya cittaṃ pīḍayati| ato bhagavān vacanamāha| tatsaṃyojanadvayaṃ
gurupāpakasya nidānam| kasmāt| tadupādāya gurūṇi pāpakarmāṇyudbhavanti|triṣu
viṣeṣu rāgaḥ pratighaśca gurupāpakamutpādayati| tayorvivṛdhyā tatsaṃyojanadvayamutpadyate|
tatsaṃyojanadvayaṃ striyaṃ puruṣañca pīḍayati| durutsargañca bhavati| kasmāt| yaḥ kuśalacittaṃ
nibhṛtaṃ bhāvayati| so'tyantamīrṣyāsūyaṃ samucchedayati| dānañca nibhṛtamabhyasyānte
sarvamātsaryacittaṃ samucchedayati| karmavipākamapaśyan tadgurutaravastu tyajatīdamati
duṣkaram| yathā kasyacitsvata utkṛṣṭavastulābhinaṃ putrameva paśyataścittaṃ duṣprītikaṃ
bhavati| kaḥ punarvādaḥ śatrum| tatsaṃyojanadvayoḥ priyaviprayaniścitatvādatiduṣkaraḥ parityāgaḥ|
asmāt karmapratyayāt bhagavatā kevalamuktam||navasaṃyojanavargaḥ saptatriṃśaduttaraśatatamaḥ|138
prakīrṇapraśnavargaḥśāstramāha-sarve kleśā bhūyasā daśānuśayasaṅgṛhītāḥ| ato
daśānuśayānupādāya śāstraṃ racitavyam| daśānuśayā iti rāgapratighabhānāvidyāvicikitsāḥ pañcadṛṣṭayaśca|
(pṛ) daśakleśamahābhūmikadharmāḥ tadyathā aśrāddhayaṃ kausīdyaṃ muṣitasmṛtitā
vikṣepo'vidyā'samprajanyamayoniśomanaskāro mithyādhimokṣa auddhatyaṃ pramādaśca| ime dharmāḥ
sarvakleśacittaiḥ sadā samprayuktāḥ| kathamidam| (u) satprayogaḥ pūrvaṃ khaṇḍita eva|
caitasikaścaikaika evotpadyate| ato na yujyate| na ca san nyāyo bhavati| kenedaṃ jñāyate|
kiñcidakuśalacittakuśalaśraddhāsamanvitamasti| kiñcidakuśalacittaṃ śraddhāsamanvitaṃ nāsti|
tathā vīryādikamapi| ato jñāyate na sarvakleśacitteṣu te daśa dharmāḥ santīti| yadbhavānāha-middhamauddhatyaṃ
sarvakleśacitteṣu vartata iti| tadayuktam| yadā cittaṃ līnaṃ bhavati|
tasmin samaye middhasamanvitaṃ syāt| nauddhatyacitte syāt itīdṛśā doṣāḥ santi|(pṛ) kāmadhātau
sakalā daśakleśāḥ santi| rūpadhātāvārūpyadhātau ca dveṣavarjitā avaśiṣṭāḥ santi|
kathamidam| (u) tatrāpi santīrṣyādayaḥ| kenedaṃ jñāyate| sūtra uktam-mahābrahmā brahmakāyikānāmantryāha
mā bhavanto śramaṇaṃ gautamamupasaṅkramantu| iheva tiṣṭhata jarāmaraṇasyāntaṃ
lapsyadhve iti| iyamīrṣyā| īrṣyāsattvādveṣo'pi bhavet| uktañca sūtre-[atha khalu kevadhaṃ]
mahābrahmā taṃ bhikṣuṃ bāhau gṛhītvā ekamantamapanayitvā taṃ bhikṣumetadavocat-ahamapi
na jānāmi yatremāni catvāri mahābhūtānyapariśeṣāṇi nirudhyante iti| evaṃ māyācittena brahmakāyikānāṃ
vañcanaṃ māyetyucyate| yadāha-ahamasmi [mahābrahmā] kartā nirmātā śreṣṭha.......iti|
ayaṃ pramādaḥ| ityādīni chidrāṇi santi| īdṛśānāṃ pāpakānāṃ kleśānāṃ sattvāt jñātavyamasti
ca [tatrā] akuśalamiti|kecidābhidharmikā āhuḥ-mātāpitrupādhyāyācāryādiṣu yo rāgaḥ sa
kuśalarāgaḥ| anyapadārthādiṣu rāgo'kuśalarāgaḥ| anyeṣāmupakāro'pakāro vā yanna kriyate| [aya]
mavyākṛtarāgaḥ| asaddharme durvijñādiṣu dveṣaḥ kuśaladveṣaḥ| saddharmadveṣaḥ prāṇidveṣaśca
akuśaladveṣaḥ| yo'sattvapadārthadveṣaḥ avyākṛtadveṣo['yam]| yanmānaṃ niśritya mānaṃ
samucchedayati ayaṃ kuśalamānaḥ| anyasya sattvasyāvamānamakuśalamānaḥ| avidyādiṣvapyevaṃ [vaktavyam]|kiñcāhurābhidharmikāḥ-yaḥ
kuśalaḥ na [sa] kleśo bhavati| (pṛ) kāmadhātau satkāyadṛṣṭimavyākṛtā
vadanti| kasmāt| yadi satkāyadṛṣṭirarakuśalā| sarve pṛthagjanā ātmacittamutpādayanti|
nā[nena] narake patanīyā bhavanti| ato'vyākṛteti vadanti| kathamidam| (u) satkāyadṛṣṭiriyaṃ
sarvakleśānāṃ mūlam| kathamavyākṛtā| sa pareṣāmātmāstīti vadan patati| tadā
kathamavyākṛtā bhavet| evamantagrahadṛṣṭirapi [vaktavyā]| (pṛ) yadi mithyādṛṣṭiṃ pravartayitvā
saṃśaye pātayati| kimidamakuśalam| (u) nedamakuśalam| kasmāt| varaṃ saṃśaya eva pātayati
na mithyādṛṣṭāvatārayati|kecidāhuḥ- kāmadhātvāptāḥ kleśāḥ sarve kāmabhavasantānakarāḥ|
evaṃ rūparūpyadhātvāptā api| kathamidam| (u) tṛṣṇaiva bhavasantānakarī| nandipūrvikā hi jātiḥ|
āha ca-duḥkhasamudayastṛṣṇeti| api cāha-bhojanakāmarāgāditṛṣṇā sukhamiti| ato yathāsthānaṃ
janma vedayate| mithyādṛṣṭyādiṣu naivamartho'sti| sūtre yadyupyuktaṃ-mānapratyayā jātiriti|
tathāpi manāpūrvakatṛṣṇayotpadyate| evaṃ dveṣo'pi| ato jñāyate tṛṣṇayā sarve bhavasantānāṃ
bhavantīti|(pṛ) kleśeṣu kati satyadarśanaheyāḥ kati bhāvanāheyāḥ| (u) rāgapratighamānāvidyā
dvidhā satyadarśanaheyā bhāvanāheyāśca| anye ṣaṭ satyadarśanamātraheyāḥ| (pṛ)
śaikṣajanasyāpyastyahaṃbuddhiḥ| ato jñāyate'nimittanirūpaṇasatkāyadṛṣṭibhāgaḥ śaikṣajanasyāheya
iti| (u) [ahaṃ] māno'yaṃ dṛṣṭiḥ| nimittanirūpaṇā hi dṛṣṭiḥ| (pṛ) kecidāhuḥ- īrṣyāmātsaryakaukṛtyamāyādayo
bhāvanāheyā iti| kathamidam| (u) ime sarve dvidhā'pi bhavanti satyadarśanaheyā
bhāvanāheyāśceti| kenedaṃ jñāyate yathā nāthaputrādayo bhagavacchrāvakān satkāralā
bhino dṛṣṭvā īrṣyācittamutpādayamāsuḥ| iyamīrṣyā mārgadarśino niruddhetyato jñāyate satyadarśanaheyeti|
kaścitpūrvaṃ bhagavacchrāvakeṣu matsarī san nādadat| mārgadarśanalabdhaḥ
paraṃ prāyacchat| tadā mātsaryamidaṃ satyadarśanaheyam| yathā sunakṣatrādīnāṃ kaukṛtyaṃ satyadarśanaheyamapi|
yathā strotaāpannasya narakapatanapratyayaḥ aṣṭamaloke kāyavedakamāyā
ca satyadarśanaheyā'pi|(pṛ) kleśeṣu kati duḥkhadarśanaheyāḥ kati samudayanirodhamārgadarśanaheyāḥ
kati bhāvanāheyāḥ| (u) pūrvoktāḥ satyadarśanaheyāḥ ṣaḍanuśayāścaturdhā bhavanti duḥkhadarśanaheyāḥ
samudayanirodhamārgadarśanaheyāḥ| anye catvāro'nuśayāḥ pañcadhā bhavanti|
(pṛ) satkāyadṛṣṭirantagrahadṛṣṭirduḥkhadarśanamātraheyāḥ| śīlavrataparāmarśo dvidhā duḥkhadarśanamārgadarśanaheyāḥ|
kathamidam| (u) sarve kleśā vastuto nirodhasatyadarśanakāle prahīyante|
ataḥ satkāyadṛṣṭyādayo na duḥkhadarśanamātraheyāḥ syuḥ| satkāyadṛṣṭiścaturṣu satyeṣu
bhramati| pañcaskandhā anityāḥ pratītyasamutpannāḥ| ātmā tu nānityo na pratītyasamutpannaḥ|
pañcaskandhāḥ sanirodhāḥ, ātmā tvanirodhaḥ, mārga ātmadṛṣṭervirodhidharmaḥ| ataḥ satkāyadṛṣṭiścaturdhā
heyā| antagrahadṛṣṭirapi caturdhā heyā| kasmāt| yogī samudayasambhūtaṃ
duḥkhaṃ dṛṣṭvā ucchedadṛṣṭiṃ vyāvartayati| mārgalabdhaṃ nirodhaṃ dṛṣṭvā śāśvatadṛṣṭiṃ vyāvartayati|
śīlavrataparāmarśo'pi caturdhā| hetau sati phalamasti| ato duḥkhaṃ paśyan prajānāti-śīlaṃ
duḥkhaṃ, nānena viśuddhirlabhyata iti| idaṃ samudayadarśanaheyam| mithyādṛṣṭyā
nirvāṇamapodyate, yadanayā dṛṣṭyā viśuddhirlabhyata iti| idaṃ nirodhadarśanaheyam| anayā mārgo'podyate-idaṃ
mārgadarśanaheyam| yathā dṛṣṭiparāmarśo mithyādṛṣṭyāśriteti caturdhā heyaḥ|
evaṃ śīlavrataparāmarśo'pi syāt|(pṛ) tathā cenna syuraṣṭanavatiranuśayāḥ| sarve'nuśayā
bhūmivaśātprahīyante na dhātuvaśāt| aṣṭanavatiranuśayā iti nānto bhavati| (pṛ) rāgo māno
mithyādṛṣṭiṃ varjayitvā anyāścatasro dṛṣṭayo duḥkhadaurmanasyendriye varjayitvā [tadanya]
trividhendriyasamprayuktāḥ| dveṣo'pi sukhasaumanasyendriye varjayitvā [tadanya] trividhendriyasamprayuktaḥ|
avidyā pañcendriyasamprayuktā| mithyādṛṣṭirvicikitsā ca duḥkhendriyavarjaṃ
caturindriyasamprayuktā| dveṣamrakṣapāpamātsaryerṣyāśca daurmanasyendriyamātra samprayuktāḥ|
kathamidam| (u) samprayogo nāstīti pūrvameva dūṣitam| paścādapi vakṣyate pañcasu vijñāneṣu
nāsti kleśa iti| bhavataḥ śāsane rāgaḥ saumanasyendriyasamprayuktaḥ| mātsaryantu na
tathā ityatra nāsti hetuḥ| mātsaryasya rāgāṅgatvāt| evaṃ māno na daurmanasyendriyasamprayukta
ityatrāpi nāsti hetuḥ| ato jñāyate bhavadbhiruktaṃ sarvaṃ svasaṃjñānusmaraṇavikalpamātramiti|(pṛ)
kecidāhuḥ-duḥkhaharśanaheyāḥ pañcamithyādṛṣṭayo vicikitsā rāgapratighamānaviprayuktāvidyāḥ|
samudayasatya[darśana]heyāśca mithyādṛṣṭidṛṣṭiparāmarśavicikitsā rāgapratighamānaviprayuktāvidyāśca
ime sarvatragānuśayā anye'sarvatragānuśayāḥ| kathamidam| (u) sarve
sarvatragāḥ| kasmāt| sarveṣāṃ mithohetupratyayatvāt| mama[śāsane]mithyādṛṣṭau rāgo bhavati,
nāsti duḥkhaṃ yāvannāsti mārgaḥ| tasyāṃ dṛṣṭāvabhiniviṣṭa ātmānamunnamayati| yadi śṛṇoti
duḥkhamiti, tadā vidviṣati| sa ca rāgo nirodhasatyālambanaḥ| dveṣo nirvāṇadveṣyapi bhavati|
nirvāṇenāpyātmana uccamatirbhavati| tadvanmārgeṇāpi, anye'pyanuśayāḥ sarvatragā iti draṣṭavyam|
kāmadhātvāptāḥ kleśā rūpadhātvālambanāḥ| yathā rāgeṇa sukhamabhinandati| dveṣeṇāśubhaṃ
vidviṣati| tena dharmeṇātmānamunnamayati, tatpradhānā bhavanti [rūpadhātau] na kāmadhātau|
yathā kāmadhātukakleśārūpadhātvālambanāḥ tathā rūpadhātukādṛṣṭayādayaḥ kleśā api
kāmadhātvālambanāḥ| evamārūpyadhātāvapi| kiñceme kleśāḥ sāmānyaviśeṣalakṣaṇālambanāḥ| kasmāt|
rāgaḥ sāmānyalakṣaṇālambano'pi caturo devān tadadhastanāṃśca saṃkleśayati| yathāha dīrghanakhasūtram-sarvaṃ
kṣamata itīdaṃ saṃrāgāya| sarvaṃ na kṣamata itīdamasaṃrāgāya iti| sarvaṃ
na kṣamata itīdaṃ saṃrāgāya| sarvaṃ kṣamata itīdamasaṃrāgāya| tena kleśenātmānamunnamayati|
kleśo'yaṃ kāyavākkarma pravartayati| kasmāt| uktaṃ hi sūtre-īdṛśīṃ dṛṣṭimutpādya īdṛśaṃ
vastu vadati yadasti jīva ityādi|te sarve kleśāḥ ṣaṣṭhavijñāne vartante| na pañcasu vijñāneṣu|
kasmāt| ṣaṣṭhavijñānasya saṃjñopagatvāt| sarve ca kleśāḥ saṃjñāsambhūtāḥ| tathā
no cet satkāyadṛṣṭyādayo'pi pañcasu vijñāneṣu varteran| kasmāt| cakṣuṣā rūpaṃ dṛṣṭvā vadati
ahaṃ paśyamīti| tathā mānavicikitsādiṣvapi| (pṛ) sūtra uktam-ṣaṭ tṛṣṇākāyā iti| kathamucyate
pañcasu vijñāneṣu na kleśāḥ santīti| (u) yathā ṣaṇmanaupavicārā manovijñāne vartante|
kevalaṃ cakṣurādibhirāhṛtā ityataḥ ṣaṇmanaupavicārā ityucyante| tathedamapi| manovijñāne
hi vidyamānaṃ vikalpakāraṇaṃ na pañcasu vijñāneṣu| ato jñāyate pañca vijñāneṣu na santi kleśā
iti||prakīrṇapraśnavargo'ṣṭastriṃśaduttaraśatatamaḥ|139 doṣaprahāṇavargaḥ(pṛ) kecidāhuḥ-kleśā
navavidhā-adhamamadhyamottamā adhamādhamādhamamadhyamādhamottamā madhyamādhama madhyamamadhyamamadhyamottamā
uttamādhamottamamadhyamottamottamā iti| jñānamapi navavidham| kleśeṣūttamottamaḥ
pūrvaṃ praheyaḥ| adhamādhamo'nte praheyaḥ| adhamādhapajñānenottamottamakleśaṃ
prajahāti| yāvaduttamottamajñānena adhamādhamakleśaṃ prajahāti iti| kathamidam| (u)
apramāṇacittaiḥ kleśān sarvān prajahāti| kasmāt| sūtre bhagavānāha-tadyathā dakṣaḥ karmakaro
hastena paraśumādāya cakṣuṣā muṣṭipradeśaṃ dṛṣṭvā yānyaṃśasahasrāni pratidinaṃ kṣīyamāṇāni
tānyagaṇayanannapi kṣīṇamātraṃ dṛṣṭvā prajānāti idaṃ kṣīṇamiti| tathā sa bhikṣurapi mārgacaryāṃ
bhāvayan kānyadya kṣīṇāṇyāsravasahasrāṇi kāni hyaḥ kṣīṇānyāsravahasrāṇīti agaṇayannapi
kṣīṇamātre prajānāti kṣīṇa āsrava iti| ato jñāyate'pramāṇai jñānaiḥ kleśāḥ kṣīyanta
natvaṣṭha nava vā iti|(pṛ) kaṃ samādhiṃ niśritya kaḥ kleśa prahīyate| (u) saptapratiśaraṇānyupādāya
kleśān samucchedayati| yathoktaṃ sūtre bhagavatā-prathamadhyānamupādāyāsravāṇāṃ
kṣayo yāvadākiñcanyāyatanamupādāyāsravāṇāṃ kṣaya iti| tāni saptapratiśaraṇāni vinā'pi āsravāṇāṃ
kṣayaṃ karoti| yathoktaṃ susīmasūtre-atikramya saptaniśrayānāsravakṣayamanuprāpnotīti|
ato jñāyate kāmadhātukasamādhiṃ niśrityāpi āsravakṣayaṃ pratilabhata iti|(pṛ) satyadarśanaheyāḥ
kleśā nārūpyasamādhiṃ niśritya prahīyeran| tasya yogino rūpalakṣaṇabhaṅgāt| (u)
idaṃ pūrvameva prayuktam| yadārūpyasamādhi[rapi] rūpamavalambata iti| (pṛ) pūrvaṃ prathamadhyānādvītarāgaḥ
kiṃ krameṇa dvitīyadhyānādīn prāpnoti kiṃ vā ekakālameva| (u) krameṇa bhavitavyam|
prathamadhyāne vītarāgasya dvitiyadhyānādīnāmutpatteḥ| (pṛ) kiṃ kāmadhātāvasti kramaḥ|
(u) kleśānāṃ pratikṣaṇaniruddhatvātsyādapi kramaḥ| yathā ca yāmyā devāḥ pariṣvaṅge
kāmaṃ sādhayanti| tuṣitā devāḥ pāṇiṃ gṛhītvā kāmaṃ sādhayanti| nirmāṇaratā vāgālāpena kāmaṃ
sādhayanti| paranirmitavaśavartino devā ākāraṃ dṛṣṭvā kāmaṃ sādhayanti| [evaṃ] jñātavyaṃ
kāmadhātukakleśāḥ krameṇāpi kṣīyanta iti| kecidāhuḥ- puṇyaguṇapratyayaṃ tatrotpadyante| na
kleśaprahāṇena| praṇītakāmatvāt tatsādhane viśeṣaḥ| mṛdvindriyatvātpariṣvaṅgena kāmaṃ sādhayanti|
tīkṣṇendriyatvādākāraṃ dṛṣṭvā kāmaṃ sādhayanti iti|(pṛ) kecidāhuḥ-bhāvanāheyāḥ kleśāḥ
krameṇā prahīyante| pūrvaṃ kāmadhātvāptāḥ pañcādrūpārūpyāptāḥ| satyadarśanaheyāstvekakālaṃ
prahīyanta iti| kathamidam| (u) yathā satyadarśanaheyāḥ sarve kleśā nirodhasatyadarśanena
prahīyante| uktapūrvamidam yat nirodhadarśanapraheyāḥ satkāyadṛṣṭyādayaḥ kleśāḥ sarve
nirodhasatyadarśanena prahīyante| ūṣmadharmādārabhya anityādyākāraiḥ pañcaskandhalakṣaṇāni
bhāvayitvā ādau praheyāḥ kleśā nirodhadarśanena kṣīyante|(pṛ) kāmadhātvāptaduḥkha[satya]
bhāvanayā kāmadhātukasaṃyojanāni prajahāti| samudayasatyabhāvanāyāpyevam| yathā kāmadhātau
tathā naivasaṃjñānāṃ saṃjñāyatane'pi| kāmadhātukanirodha[satya]bhāvanayā traidhātukasaṃyojanāni
prajahāti| evaṃ mārga[bhāvanayā]pi| kathamidam| (u) nirodhajñaḥ kleśān prajahāti|
ato bhavaduktaṃ na yujyate| (pṛ) [nanu] sūtra uktam-pañcaskandhānanityādinā bhāvayitvā strotaāpattipalaṃ
yāvadarhatphalaṃ vindate iti| kathamāha bhavān nirodhasatyadarśanamātreṇa
kleśān prajahātīti| (u) imān pañcaskān bhāvayan prajānāti nirodhamiśrabhāvanām| ataḥ prajahāti
kleśānuśayān| yathoktaṃ sūtre-bhikṣurbhāvayati idaṃ rūpaṃ, ayaṃ rūpasamudayaḥ, ayaṃ
rūpanirodha iti sarvadā mama paśyato dharmaṃ vijānataḥ kleśāḥ prahīyanta iti| jñātavyaṃnirodhasatyadarśanena
kleśānāṃ kṣaya iti| pañcaskandhā duḥkham tataḥ kleśāḥ samutpadyante| yadā
pañcaskandhānāṃ nirvāṇamupaśamaṃ paśyati| tadā duḥkhasaṃjñā sampannā bhavati| ato jñāyate
skandhānāṃ nirodhaṃ paśyataḥ kleśāḥ kṣīyanta iti| yathoktam-dharmānupādāyākāyasvabhāvamekamupekṣācittamāśritya
prahāṇamiti| akāyasvabhāva eva nirodhaḥ| yo rūpamakāyasvabhāvaṃ yāvadvijñānamakāyasvabhāvaṃ
paśyati so'tyantavisaṃyogabhāgbhavati| trīṇi vimokṣamukhāni nirvāṇasya
pratyayāḥ| vimokṣamukhairebhireva kleśān prajāhāti| nānyopāyaiḥ| ato jñāyate'saṃskṛtālambano
mārga eva kleśān prajahātīti| ato bhavadukto [yaḥ] kleśaprahāṇadharmo nāyaṃ yuktaḥ|śāstramāha-kleśānāmevaṃjātīyānāmapramāṇāni
viklapasvabhāvāni bhavanti [iti] vimuktiprārthibhirjñātavyam|
kasmāt| etadbandhadoṣajñānabalādvimucyate| yadā kaścicchatruṃ vijñāya dūrīkaroti|
yathā vā viṣamamārgaṃ jñātvā varjayati| evaṃ kleśānapi| kleśabandho'tisūkṣmo vemacitramasurarājaṃ
bavandha| yāvadbhavāgraṃ satvāḥ kleśabaddhāḥ| ato jñātavyaṃ teṣāmādīnavam|
sattvā yādadbhavāgramājavañjavapatitāḥ| yataḥ kleśānāmādīnavajñānaṃ na paśyanti| aprahīṇasaṃyojanatvādaprahīṇa
ātmamāno vardhate| tatastu vimatikaukṛtye bhavataḥ| ataḥ kleśadoṣairmā
vañcitaḥ syāmiti jñātavyam| yat satvā viśuddhaṃ paramaṃ nirvāṇasukhamupekṣante pratyutātitucchaṃ
kāmasukhaṃ bhavasukhaṃ kāmayante tadidaṃ sarvaṃ kleśānāṃ doṣaḥ| yadā kleśān prajahāti
tadā mahāhitaṃ pratilabhante| ataḥ kleśadoṣāṇāṃ jñānadarśanaṃ kuryāt| vimukterāvaraṇadharmā
yaduta kleśāḥ| kleśānāmaprahāṇe naivāsti vimuktinidānam| kasmāt| kleśāḥ kāmanidānam|
kleśānuyāyī kāyo bhavati| kāyānuyāyi duḥkham| ato duḥkhaviyogārthī kleśānāṃ prahāṇāya
vīryamārabheta||kleśaprahāṇavarga ekonacatvāriṃśaduttaraśatatamaḥ|140 vidyāhetuvargaḥ(pṛ)
kleśāḥ kāyasya nidānamityetadvidyā syāt| kasmāt| tīrthikā hi nedaṃ śraddadhante| kecidāhuḥ-kāyo'hetuko'pratyayaḥ,
tṛṇavṛkṣavat svayaṃbhūta iti| kecidāhuḥ -padārthā maheśvarādibhiḥ
sṛṣṭā iti| kecidāhuḥ-padārthāḥ kālasvabhāvajāḥ iti| kecidāhuḥ-paramāṇusamavāyajā iti| evaṃjātīyavacanāni
vidyā syuḥ| (u) karmaṇaḥ kāyo bhavatīdaṃ pūrvameva sādhitam| tatkarma kleśebhyaḥ
sambhūtam| ataḥ kleśāḥ kāyasya nidānam|(pṛ) kathaṃ jñāyate kleśahetukaṃ karmeti| (u)
prajñapticittamavidyetyucyate| prajñapticittakaḥ karmāṇyupacinoti| ato jñāyate kleśapratyayaṃ
karma bhavatīti| arhanna karmāṇyupacinoti na niṣpādayati| ato jñāyate karmāṇi kleśasiddhānīti|
yathoktaṃ bhagavatāsūtre-yaḥ pratilabdhavidyaḥ sanyastāvidyaḥ sa kiṃ pāpakaṃ karma
puṇyaṃ karma āneñjyañca karma karoti na vā| no bhagavan iti| nāsti cānāsravaṃ karma| ato
jñāyate prajñaptyanuyāyī kevalaṃ karmāṇi karotīti| anāsravaṃ cittaṃ na prajñaptimavalambata
iti na karmāṇi karoti| śaikṣasya nāsti caryā| yathoktaṃ sūtre-śaikṣajanaḥ pratyāgataṃ
nācarati, niruddhaṃ na karotīti| kriyālakṣaṇā hi caryā| caryaiva karmetyucyate| anāsravaṃ
cittañca na caryālakṣaṇamityato nāstyanāsravaṃ karma| tasmāt sarvāṇi kāyavedanīyakarmāṇi
kleśahetusambhūtāni| prahīṇakleśo na punarjanmānubhavati| ato jñāyate vidyamānaḥ kāyaḥ kleśahetu[ka]
iti|(pṛ) sarve sattvā akleśatayā jāyante| paścāttu kleśāḥ samudbhavanti| yathā
puruṣasya jananakāle'vidyamānaṃ daśanaṃ paścādutpadyate| (u) na yukta[mida]m| kleśavāneva
[jāyate] yatra bhavalakṣaṇaṃ kvarodanādi jananakāle pratyakṣamasti| ato jñāyate kleśaiḥ sahaiva
sarve jāyanta iti| pratyakṣaṃ paśyāmaḥ khalu sattvā bahavo varcaḥkuṭyādiṣu prasūyante
na tu śilādiṣu| gandharasādyāsaṅgāttatra prasūyanta iti draṣṭavyam| ato jñāyate kleśavaśādutpadyanta
iti| (pṛ) narakādau na janma labheran| kasmāt| na hi kaścinarakādau sukhaṃ kāmayeta|
(u) mohabalādviparyayacittā utpadyante| mriyamāṇā dūrato narakaṃ dṛṣṭvā idaṃ padmasara
iti tadāsaṅgāttatrotpadyante| yathoktaṃ sūtre-yo nibiḍitasthāne vipulaṃ sthānaṃ labheyamiti
mriyate sa pakṣiṣūtpadyate| yaḥ paritarṣito mriyate sa jalajanturjāyate| yaḥ śītārto
mriyate sa tapananarake jāyate| yastāpatarṣito mriyate sa śītanarake jāyate| yo maithunakāmāsaktaḥ
sa caṭakeṣu jāyate| ya āhārāsaktaḥ sa kuṇapeṣu kīṭo jāyate| iti| kāmāsaṅgahetunā
akuśalāni karoti| akuśalapratyayadārḍhyātphalavipākaṃ vedayate| kāyāsaktyā karmāṇi vipākajanakāni|
kasmāt| kāyāsaktasya mohabalānmānādayaḥ kleśā jāyante| tataḥ karmaṇi sañcinoti|
karmabalādgatiṣūtpadyate|(pṛ) yadi kleśapratyayena kāyo bhavati| prahīṇakleśasya pañcaskandhasantāno
na syāt| (u) kāyo'yaṃ pūrvaṃ kleśajātaḥ| [idānīṃ] kleśeṣu prahīṇeṣvapi tadvegabalātkāyaḥ
punarna prahīyate| yathā daṇḍena cakrabhramaṇam| muhūrtaṃ daṇḍe viramatyapi [cakram]
bhramatyeva na tu śāmyati| (pṛ) yadi pūrvakarmakleśavegātkāyo bhavati| tadā prahīṇakleśaḥ
pūrvakarmakleśavegātpunaḥ kāyamupādadyāt| (u) nimittagrahādvijñānamavaśyaṃ tiṣṭhati|
ayaṃ prakṣīṇapūrvakarmavegaḥ| idānīmanimittavimokṣamukhaṃ bhāvayan nordhvadehamupādatte|
yathā tatpapāṣāṇe na bījāni prarohanti| evaṃ jñānāgninā vijñānasthitiṣu dagdhāsu na vijñānabījaṃ
prarohati| urdhvasantānaḥ samucchidyate| saṃskārapratyayavaikalyāt na punaḥ santāno
bhavati| yathoktaṃ sūtre bhagavatā-vijñānaṃ bījam| karmasaṃskārāḥ kṣetram| rāgatṛṣṇā salilam|
avidyā avakiraṇam| ebhiḥ pratyayairāyatyāṃ kāyamupādatta iti| arhatastveṣāṃ pratyayānāṃ
vaikalyānnāyatyāṃ kāyo bhavati iti jñātavyaṃ kleśapratyayā kāyavedaneti| vigatakleśasya
duḥkhajñānādicittamasti| idānīmupapattivedako na paśyati taccittamastīti| ato jñāyate vigatakleśo
nopapatiṃ vedayata iti| (pṛ) strotaāpannādināṃ duḥkhādicittamasti| ta upapattikāle'pi
na paśyanti astīti| (u) arhatāṃ jñānabalaṃ sudṛḍham| sarve'pi kleśā notkarṣanti| ato
mriyamāṇā upapattivedanāṃ pratighnanti| strotaāpannādīnāṃ jñānabalantu na tathā| ato na dṛṣṭāntaḥ
syāt|bhavatoktaṃ yathā daśanaṃ paścātkrameṇa bhavati tathā kleśā apīti| idamayuktam|
kasmāt| arhanto'nāsravaprajñādadghakleśā ityato notpadyeran| yathā dagdhaṃ bījaṃ na punaḥ
prarohati| pratyakṣaṃ khalu loke'smin kleśajaḥ kāya iti| yathā kāmarāgātkāyarūpaṃ vikriyate|
tathā dveṣādapi| ato jñāyate āyatyāṃ pañcaskandhā api kleśajā iti|(pṛ) paśyāmaḥ khalu
āhārapratyayāḥ pañcaskandhā utpadyante| tathāpi nocyate āhāraḥ kāyavedanāpratyaya iti| (u)
āhāraścittaprajñaptito rūpādīnāṃ janakaḥ| kleśāstu na tathā, aprajñaptito rūpādijanakāḥ|
ato jñāyate kleśāḥ kāyapratyayā iti| pratyakṣaṃ khalu caṭakādayaḥ kāmabahulāḥ, sarpādayo
dveṣabahulāḥ, sūkarādayo mohabahulāḥ| jñātavyamime sattvā avaśyaṃ pūrvābhyāsasañcitamaithunarāgādikleśā
ityatasteṣūtpadyanta iti| (pṛ) utpattisthāna dharmastathā na tu pūrvābhyāsasañcitakleśahetukam|
(u) tathā cainmaithunarāgādayo nirhetukāḥ syuḥ| nedaṃ sambhavati| iti
jñātavyaṃ pūrvābhyāsasañcitahetunā bhavatīti| kāmakrodhādiṣu kleśeṣūddīpiteṣu hananādipāpāni
kurvanti| tebhyaḥ pāpebhyo dṛṣṭa eva badhabandhanādiduḥkhamanu bhavanti| kleśeṣvalpeṣu
śīladhāraṇakuśalābhyāsādihitaṃ labhante| tatkuśalaśīlamupādāya dṛṣṭa eva khyātiyaśolābhasatkārādisukhaṃ
labhante| yatheha loke lābho hāniśca kleśahetukā, tathā'muṣminnapyevamiti jñāyate|(pṛ)
yadi kleśahetukaḥ kāyo bhavati| tadā samucchidyeta saṃsāre gatāgatam| kasmāt|
kleśavivṛddhyā durgatau patati sa eva pāpakāyamanubhūya kleśān punarvardhayati| sadā ca vimuktiheturahitaḥ|
evañca na susthāne janma labheta| yadi puṇyavardhanāya puṇyakāyamupādate|
tadā punarapi na dusthāna utpadyeta| evañca na syātsaṃsāre gatāgatam| (u) jano'yaṃ durgatau
patito'pi kadācitkuśalacittabhāgbhavati| susthāna utpanno'pi kadācidakuśalacittamutpādayati|
ataḥ saṃsāre gatāgataṃ na samucchidyate| rāgādikleśānāṃ tanutvataḥ susthāne janmānuvartate|
teṣāmeva mahatvato duḥsthāne janmānuvartate yathā sūkaraśvādayaḥ| alpakeśatvataḥ
susthāne jāyata iti yathā [kaścit] kleśatanutvāt dānaśīlādikarmācaran ṣaṭsu kāmadeveṣūtpadyate|
prahīṇābrahmacaryārāgatvādviśiṣṭadhyānasukhaṃ pratilabhate| prahīṇarūpasaṃkleśatvādviśiṣṭasamādhisukhaṃ
pratilabhate| sarvasaṃyojanānāṃ kṣaye'nupamaṃ nirvāṇasukhaṃ pratilabhate|
ato jñāyate kāyo'yaṃ kleśahetuka iti|paśyāmaḥ khalu sattvā kudeśabhūmau ratā durjanaiḥ
saha kutsitamadhivasantīti sarvamāsaṅgādbhavati| ato jñāyate saṃsāre sattvānāmadhivāso'pyāsaṅgādbhavati|
yathā śalabhā bhāsvararūparāgātpradīpadagdhā bhavanti| āsaktiriyaṃ na jñānadbhavati|
kasmāt| śalabhā ime na jānanti agnirduḥkhasparśa ityatastatra patanti| tathā sattvāḥ
paunarbhavikaduḥkhapatitā avidyāpratyayakāmatṛṣṇārta utpadyante| yathā matsyā aṅkuśaṃ
grasantaḥ, hariṇāḥ śabdānu cāriṇaḥ| te sarve kāmāsaṅgānmriyante| yathā ca kaścit kāmāsaktyā
viprakṛṣṭāṃ vidiśaṃ gacchan na pratinivartate| tat sarvaṃ kleśājjātamiti draṣṭavyam| yathā
vṛkṣasya mūle'nunmūlite sa vṛkṣaḥ punaḥ prarohati| tathā rāgamūle'nunmūlite duḥkhavṛkṣa
sadā vartate| yathāha bhagavān-yathāpi mūle'nupadrute dṛḍhe cchinno'pi vṛkṣaḥ punareva
rohati|evamapi tṛṣṇānuśaye'nuddhṛte nirvartayati duḥkhamidaṃ punaḥ punaḥ|| iti|kāyo'yamaśuciranityo
duḥkhaṃ śūnyo'nātmakaḥ| svato'vidyāṃ vinā ko jñānī tat vyayaduḥkhaṃ kāmayamāno vedayeta|
yathā'ndho malinavāso ratnābharaṇamiti pralobhitaḥ syāt| tathā'vidyāndhībhūta ādīnavabahulānaśucīn
pañcaskandhānanubhavati| ātmamatyā duḥkhamapi kāyamanubhavan na tyajati|
anātmabuddhau tu prajahāti| yathāha śāriputraḥ-viśuddhasaṃvara-pratilabdhamārgo mriyamāṇo'bhinandati|
tadyathā viṣakumbhe bhagne| ato jñāyate kleśapratyayo'yaṃ kāya iti| ajñānādasmin
kāya āsajyate| yathā citrakāraṇḍo'śucisamṛddhaḥ| anapāvṛto ramaṇīyaḥ| apāvṛte tu pūtitṛṇāni
[dṛśyante]| yathā viṣasarpasampūrṇe gṛhaprakoṣṭhe'prajvalite ca dīpe sukhādhyavasānaṃ
bhavati| [viṣasarpa]darśane tu tadapaiti| tathā sattvā api avidyāyāṃ satyāṃ loke'bhiramante|
utpannāyāntu vidyāyāṃ cittaṃ nirvidyate| evaṃ kāmatṛṣṇā bhavasya mūlam| kasmāt| kāmatṛṣṇayā
hi prārthayate| prārthanā hi dvividhā-kāmaprārthanā bhavaprārthanā iti| pratyutpanneṣu
kāmeṣu prārthanā kāmaprārthanā| punarbhavaprārthanā bhavaprārthanā| ato jñāyate kāmatṛṣṇā
bhavasya mūlamiti| pañcaskandhāsaktau satkāyadṛṣṭirutpadyate yadutāhamityātmavādopādānam|
tadupādānamupādāyānyāni trīṇyupādānāni bhavanti| upādānapratyayo bhavaḥ| bhavapratyayā
jātiriti jñātavyaṃ kleśāḥ kāyasya mūlamiti|kāyo'yaṃ duḥkham| duḥkhakāye'smin sukhasaṃjñāviparyaya
utpadyate| tena sukhaviparyayeṇa viparītatṛṣṇā pravartate| tathā viparītatṛṣṇayā
punarbhavaṃ vedayate| ato jñāyate kāmatṛṣṇāpratyayaḥ kāyo bhavatīti| kāyo'yamāhārapratyayāttiṣṭhati|
kabalīkārāhārāsaktyā na kāmadhātumativartate| yathoktaṃ karmaskandhe-gandharasāsaktyā
varcaḥkuṭyādiṣūtpadyate| spraṣṭavyāsaktyā garbhāvāsa utpadyate| śītoṣṇasparśāsaktyā
aṇḍajaḥ svedajo vā bhavati| iti sarve na kāmadhātumatikrāmanti| dhātusparśamupādāya tisro
vedanā bhavanti| ataḥ sparśapratyayā vedanetyucyate| manaḥsañcetanāhāro'pyevam| punarbhavasamutthānāya
praṇidadhāti idamahaṃ kariṣyāmīti| jñādarśanavihīnaṃ vijñānaṃ punarbhavaprāpakakāmatṛṣṇāmūlaṃ
bhavati| evaṃ catvāra āhārāḥ kāmatṛṣṇādhīnāḥ| sarve hi sattvā āhāreṇa jīvanti|
ato jñāyate tṛṣṇāpratyayā jātiriti|catasro jātayaḥ-aṇḍajo jarāyujaḥ saṃsvedaja upapāduka
iti| maithunakāmatṛṣṇayā aṇḍajo jarāyujaśca| gandharasādyāsaṅgāt saṃsvedajopapattiṃ
vedayate| yathābhilaṣitaṃ gurukarmopacīya upapādukajanma vedayate| ato jñāyate catvāro jātivibhāgāḥ
kāmatṛṣṇādhīnā iti| catasraḥ kāyavedanāḥ-kaścidātmaghātako na paraghātaka ityādayaścatasraḥ|
tāḥ sarvāḥ kāmatṛṣṇāviśeṣā bhavanti| ato jñāyate kāmatṛṣṇāpratyayaḥ kāyo bhavatīti|
catasro vijñānasthitayaḥ-rūpopagaṃ vijñānaṃ tiṣṭhat rūpapratiṣṭhitaṃ rūpārambaṇaṃ nandyupasevanam|
vedanāsaṃjñāsaṃskāreṣvapyevam| na tūcyate vijñānameva vijñānasthitiriti| vijñānakāle
kleśābhāvāt| ato jñāyate kleśapratyayaḥ kāyo bhavatīti|dvādaśanidānāni cāvidyādhīnāni|
kasmāt| prajñaptyanuyāyicittamavidyā| tāmavidyāmupādāya pravartate [karma] puṇyopagamapuṇyopagamāneñjyopagam|
kāmasaṃlālitaṃ puṇyopagam| duḥkhasampīḍitamapuṇyopagam| maitrīkaruṇādicittasaṅgṛhītamāneñjyopagam|
teṣāṃ karmaṇāmanugāmivijñānaṃ punarbhave tiṣṭhati| vijñānaṃ
niśritya bhavanti nāmarūpaṣaḍāyatanasparśavedanāḥ| imāni catvāri pūrvādhvanīnakarmakleśavipākāḥ|
punarimāṃ vedanāmupādāya pravartate tṛṣṇopādānaṃ bhavaḥ| ime karmakleśā āyatyāṃ
jātijarāmaraṇādīnyutpādayanti| evaṃ dvādaśāṅgabhavasantatiravidyāmūlikā| ato jñāyate kleśapratyayaḥ
kāyo bhavatīti|saṃsāro'nādiḥ| kenedaṃ jñāyate| uktaṃ hi sūtre-karmapratyayāni
cakṣurādīnīndriyāṇi| karma tṛṣṇāhetukam| tṛṣṇā avidyāhetukā| avidyā ayoniśomanaskārahetukā|
ayoniśomanaskāraścakṣurhetuko rūpapratyayo mohātpravṛtta iti| ato jñāyate saṃsāracakramanādīti|
īśvarādayaḥ kāraṇamiti vadato na bhavatyanādiḥ| tattu na sambhavati| ato jñāyate
kleśapratyayaḥ kāya iti| kleśānāmātyantikanirodhe vimuktirlabhyate| sattvānāṃ dehā nānā vijātīyāḥ|
īśvarādīkāraṇatve vaijātyaṃ na syāt| kleśakarmaṇāṃ bahuvidhatvāt dehā api naike|dvāviṃśatāvindriyeṣu
ṣaḍindriyāṇyupādāya ṣaḍvijñānāni bhavanti| tatrāsti strīpuruṣendriyam|
sarvadharmāṇāmeṣāṃ santatyavicchedāt jīvitamityucyate| jīvitaṃ kasyendriyaṃ bhavati, yaduta
karmaṇaḥ| karmedaṃ kleśānāṃ hetuḥ| kleśā vedanāniśritā ityataḥ pañca vedanā indriyāṇi
bhavanti| evamanyonya[hetu] pravṛttā saṃsārasantatiḥ| śraddhādīnīndriyāṇi niśritya santatiṃ
vicchedayati| evaṃ dvāviṃśatīndriyaiḥ saṃsāre yātyāyāti ca| ato jñāyate kleśaiḥ kāyo bhavatīti|kiñca
vimuktyarthī śīlasamādhiprajñā vimuktijñānadarśanaskandhānutpādayati| eṣāṃ ka
upayogaḥ| [te] sarve kleśānāṃ nirodhāya bhavanti jñānī taddhitaṃ dṛṣṭvā tān skandhānupāśrayate|
ato jñāyate kleśapratyayaḥ kāya iti| kleśāśca krameṇa nirudhyante| prahīṇatrividhasaṃyojanaḥ
strotaāpattiphalabhāg bhavati| tanukāmacchandādikaḥ sakṛdāgāmiphalabhāk| prakṣīṇakāmadhātusaṃyojano'nāgāmiphalabhāk|
dhyānasamādhiṣvapi ayaṃ kramaḥ| atyantakṣīṇasarva[saṃyojanaḥ]
arhatphalabhāg bhavati| evaṃ kleśānāṃ kramaśo nirodhātkāyo'pi kramaśo nirudhyate|
īśvarādikāraṇatve na syātkramanirodhaḥ| ato jñāyate kleśapratyayaḥ kāya iti| sujanā rāgādīnāṃ
kleśānāṃ prahāṇaṃ prārthayante| draṣṭavyamavaśyaṃ rāgādipratyayamidānīmāyatyāñca glānyupāyāsān
labhanta ityato'vaśyaṃ [teṣāṃ] prahāṇaṃ prārthayante| tathā no cenna prahāṇaprārthanā
syāt| ye vadanti īśvarādayaḥ kāyasya heturiti| te'pi prārthayante kāmacchandādīnāṃ prahāṇam|
ato jñāyate kāmacchandādipratyayaḥ kāya iti| vidvān prajñayā vimuktiṃ labhante| [ato]
ajñānādvadhyata iti jñeyaṃ bhavati| tasmāt jñāyate kleśapratyayaḥ kāyo bhavatīti|bhagavānāha-tatra
tatra sūtre nandirāgakṣayātsamyagvimuktiṃ labhata iti| kasmāt| cakṣūrūpādayo
hi na bandhā ityucyante| nandirāgādayastu bandhāḥ| nandirāgabhaṅgāt cittaṃ samyagvimucyate|
samyagvimuktaṃ cittaṃ nirvāṇe'vatarati| ato jñāyate kleśapratyayaḥ kāyo bhavatīti| animittānākāraśūnyatayā
hi vimuktiṃ pratilabhate| ato jñāyate kleśapratyayaḥ kāya iti| kasmāt|
dharmāṇāṃ śūnyatādarśanamevānimittapratilābhaḥ| nimittanirodhānna punarbhavaṃ praṇidadhāti|
ataḥ śūnyatā vimokṣamukhamityucyate| tadviparyaye bandhaḥ| ityādinā kleśādhīnaḥ kāyo bhavatīti
pradarśitam||vidyāhetuvargaścatvāriṃśaduttaraśatatamaḥ|[iti] samudayasatyaskandhaḥ
samāptaḥ

